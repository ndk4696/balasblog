---
title: ఆత్మ విశ్వాసం
date: 2025-02-27T05:26:18.684Z
genre: Life
readTime: "5 min "
thumbnail: /images/life-aathmaviswasam.png
---
మన భారతీయులకు అనేక మంచి అలవాట్లతో పాటు ఒకింత ఆత్మ న్యూనతా భావం ( Inferiority Complex) కూడా ఎక్కువే. చిన్న తనం నుంచీ తమ పిల్లలకు తల్లిదండ్రులు మంచి అలవాట్ల పేరుతో అణకువ గా వుండాలని, పెద్దలను ఎదిరించకూడదని, నలుగురు మెచ్చేలా ప్రవర్తించాలని చెప్పడం అందరికీ తెలిసినదే. ఎదిరించిన వారిని అప్పటి రాజులు కానీ, బ్రిటిష్ వారు కానీ అనేక ఇబ్బందులకు గురిచేయడం వల్ల వాటి నుంచి తమ పిల్లలను కాపాడుకోడానికి అప్పటి పెద్దలు అలా చెప్పి [](<>)వుండవచ్చు. క్రమేణా అదే అలవాటు గా మారింది . అలా చెప్పడం తప్పు కాదు కానీ పదే పదే అలా చెప్పడం వల్ల పిల్లలలో ప్రశ్నించే తత్వం తగ్గిపోయింది. ఆత్మ స్థైర్యం కొంచెం తక్కువైంది.

ఇటీవల విడుదలైన ఒక సినిమాలో డైలాగులు నన్ను ఆకర్షించాయి.

"పుష్ప అంటే పేరు కాదు.. పుష్ప అంటే బ్రాండ్"

"నన్ను మించి ఎదిగేటోడు ఇంకోడున్నాడు సూడు, ఎవడంటే అది రేపటి నేనే"

పై రెండు డైలాగ్ లు అహంకారం బాగా ఎక్కువై చెప్పిన మాటలని కొందరు అన్నారు. నాకు మాత్రం అందులో అంతులేని ఆత్మ విశ్వాసం మాత్రమే కనిపించింది. మన సమాజం లో వస్తున్న ఇవల్యూషన్ కనిపించింది. నేను ఆ సినిమా గురించి కానీ, సోషల్ మీడియా లో దానిలోని డైలాగ్ ల గురించి జరుగుతున్న వేడైన చర్చల గురించి కానీ మాట్లాడడం లేదు. ఇక్కడ టాపిక్ వేరే.

చాలా ఏళ్ల క్రితం ఒక బ్లాక్ అండ్ వైట్ సినిమా చూశాను. అందులో హీరో ఒకరి దగ్గర కొంత డబ్బు అప్పు చేస్తాడు. తీర్చడం లేటవుతుంది. అప్పిచ్చిన ఆసామీ వసూల్ చేసుకోడానికి వస్తే హీరో ఎంతో వినయం , బాధతో " క్షమించండి. మీ డబ్బులు ఇవ్వడం ఆలస్యమయిపోయింది. పెద్ద మనసు చేసుకుని దయచేసి ఇంకొక్క వారం టైమివ్వండి " అని ప్రాధేయ పడ్డాడు. ఇది చూసిన కొద్ది రోజులకి ఇంకో కలర్ సినిమా చూశాను. అదే సీన్ రిపీట్. ఐతే ఈ హీరో " ఇస్తాం లేవయ్య. ఇవ్వకుండా పోతామనుక్కున్నావా. ఈ మాత్రం దానికి ఇంటికొచ్చి గొడవ చేయాలా .వచ్చే వారం కనబడు . నీ డబ్బు నీ మొఖాన కోడతా " అన్నాడు. అప్పుడు అనిపించింది, రోజులు మారుతున్నాయని.

తరవాత తరవాత మన సినిమాలలో మాటలు ఎంతగా మారిపోయాయో ఎంత గౌరవ హీనంగా తయారయ్యాయో అందరికీ తెలిసిందే. టీచర్లని హేళన చెయ్యడం, తల్లిదండ్రుల్ని చులకన చెయ్యడం, కమెడియన్ లని బాడీ షేమింగ్ చెయ్యడం , రెండు అర్ధాల మాటలు , ఇప్పుడు మరీ దారుణంగా (ఆ)ఒక అర్ధం మాటలు.. ఇవి సినిమాలలోనే కాదు . నిజ జీవితం లో కూడా చూస్తున్నాం.

పైకి ఇవి హాస్యం కోసం అన్నట్లు కనబడినా సైకాలజీ పరంగా ఆలోచిస్తే ఇవి తమ గుర్తింపు కోసమో, తమలోని ఆత్మ న్యూనతా భావం నించి బయట పడడానికి చేస్తున్న ప్రయత్నాలు అనిపిస్తుంది.

అలా అని అన్నీ నెగటివ్ మాటలే కాదు. అనేక పాజిటివ్ మాటలు, పాటలు కూడా వచ్చాయి. "నలుగురికీ నచ్చినదీ నాకసలే ఇక నచ్చదు రో " లాంటి పాటలు అమిత మైన ఆత్మ విశ్వాసం కి ప్రతీక గా నిలుస్తాయి.

క్రమేణా మన సమాజం లోని వ్యక్తులు ఆత్మ విశ్వాసం పెంపొందిచుకుని ముందుకు వెడుతున్నట్లు అనిపిస్తోంది. పైన చెప్పిన లేటెస్ట్ సినిమా లోని మాటలు ఈ విషయం ధృవ పరుస్తున్నాయి. ఒక మూసనుంచి బయట పడి కొత్త మార్గాలలో పోటీకి తట్టుకుని విజయం సాధించడానికి ఈ ఆత్మ విశ్వాసం, కొంచెం సుపీరియారిటీ కాంప్లెక్స్ అవసరం. ఐతే అది మితిమీరిన అహంకారానికి దారి తీస్తే పతనం తధ్యం. పిల్లలలో ఆత్మ విశ్వాసం పెంచి, వారు అహంకారానికి దూరంగా వుండేటట్లు పెంచే బాధ్యత ముఖ్యం గా తల్లిదండ్రులదే. దీనికి ముందుగా వారు తమ ఆత్మ విశ్వాసం పెంపొందించుకోవాలి. సినిమాలలో హీరోల డైలాగ్ లకు మురిసిపోవడం మాత్రమే కాక తమ తమ ఆత్మ స్థైర్యాన్ని బేరీజు వేసుకోవడం పిల్లలకు నేర్పాలి.

(నండూరి బాల సుబ్రహ్మణ్యం)
