---
title: గానుగెద్దు  – గంగిరెద్దు
date: 2025-04-12T06:30:33.145Z
genre: "Life "
readTime: "5 min "
thumbnail: /images/a2.png
---


<!--StartFragment-->

గానుగెద్దు  – గంగిరెద్దు

 

శలవు రోజు ప్రొద్దుటే ఈ ఎడ్ల గోల ఏమిటి అనుకోకండి. చాలా మందికి వారానికోరోజు  శలవు వుంటుంది కానీ పాపం గానుగెద్దుకి వుండదు. ఆ ఒక్క తేడా తప్పితే  మన లాంటి సామాన్య మానవులకి, గానుగెద్దుకి బ్రతుకులో  పెద్ద తేడా ఏం లేదు. కోపగించుకోకండి.

 

 ప్రొద్దుటే లేవడం, తయారవ్వడం, ఆఫీస్ కి పోవడం, పని చెయ్యడం, సాయంత్రానికో, రాత్రి కో కాళ్లీడ్చుకుంటూ కొంపకి రావడం, ఏదో కొంత తినడం, పడుకోవడం, మళ్ళీ ప్రొద్దుటే లేవడం.. 365 రోజుల్లో రమారమి 350 రోజులు ఇదే కదా. పోనీ ఆఫీస్ పని లో నైనా ఏదైనా వెరైటీ ఉంటుందా అంటే అదీ లేదు. చేసిన పనే అదే పనిగా చెయ్యడం. అదే పని, అవే టెన్షన్లు, అవే చీవాట్లు, అవే జీతాలు.  

 

నిరుత్సాహ పడకండి. మీకు తోడుగా పైకి కనబడని అనేక మంది వున్నారు. వారందరూ మీకంటే ఎంతో డబ్బు సంపాదిస్తున్నారు, ఎంతో పేరు తెచ్చుకుంటున్నారు, సెలబ్రిటీలు కూడా అయిపోతున్నారు. డబ్బు, పేరు పక్కన పెడితే వారి బ్రతుకు కూడా గానుగెద్డు టైపే.  వారి దిన చర్య కూడా మన కంటే రొటీన్. ఎంత పెద్ద ఆటగాడైనా రోజుకి కనీసం ఐదారు గంటలు చచ్చినట్టు ప్రాక్టీస్ చేయాల్సిందే. సినిమా యాక్టర్లు రోజూ జిమ్ చెయ్యాలి.  దాంతోపాటు అందం, గ్లామరు కాపాడుకోవాలి కూడా.  గాయకులు, డాన్సర్లు, ఆర్టిస్ట్ లు రోజూ గంటల తరబడి ప్రాక్టీస్ చేయక పోతే ఇంతే సంగతులు.

 

ఉద్యోగులు అప్పుడప్పుడు ఒక రోజు సరిగా  పని చేయక పోయినా పర్లేదు. ఆర్టిస్ట్ లు ఒక రోజు సరిగ్గా పెరఫార్మ్ చేయక పోతే ఆ ప్లేస్ లోకి రాడానికి ఇంకొకడు సిద్ధం గా వుంటాడు. ఇక రాజకీయ నాయకుల పరిస్థితి ఇంకా దారుణం. రోజంతా ఇష్టమున్నా లేకపోయినా అన్నీ రకాల జనాలనీ ఓపిక గా కలవాలి. వాళ్ళకి నచ్చినట్టుగా మాట్లాడాలి.

 

కొంతమంది  ఒంగోలు గిత్తల టైపు.  వాళ్ళు క్రితం జన్మ లో పెట్టి పుట్టిన వాళ్ళై  వుంటారు. వాళ్ళకి వెనకాల ఏదో పెద్దవాళ్ళ లేదా రాజకీయ నాయకుల సపోర్ట్ వుంటుంది. వాళ్ళు ఏ పనీ చేయరు. ఎవరూ చెయ్యమనరు కూడా. చక్కగా రక రకాల బట్టలేసుకుని, షోకు చేసుకుని, నీతులు చెబుతూ  తిరుగుతూ వుంటారు. అందరూ వాళ్ళని గౌరవం గా చూస్తారు. బహుమతులు కూడా ఇస్తారు.

 

మరి మనం పెట్టి పుట్టలేదు కదా. ఈ గానుగెద్దు  జీవితం జీవితాంతం జీవించవలసిందేనా?  అవసరం లేదు. మరీ అంత ఒంగోలు గిత్తలకు ఇచ్చిన గౌరవం లేకపోయినా సాధ్యమైనంత సుఖం గా జీవితం వెళ్ళబుచ్చాలంటే గంగిరెద్దుని ఆదర్శం గా తీసుకోవాలి. అంటే కేవలం బాసు/బాసుల  మాటే వినాలి.  బాసు చెప్పిన దానికి తల ఆడిస్తే చాలు . అంతే . ఆ తల ఆడింపుతో జీవిత మంతా సుఖమయమే. మీరు కూడా చక్కగా రక రకాల బట్టలేసుకుని, షోకు చేసుకుని తిరుగుతూ వుండొచ్చు.

 

అయితే ఇందులో కొంత రిస్క్ వుంది. ఒకవేళ బాస్ మారిపోయి అతనికి గంగిరెద్దు లంటే ఇష్టం లేకపోతే ఆ గంగిరెద్దు పరిస్థితి ఏంటి ?  చచ్చినట్టు ముందుగా  గానుగెద్డుగా మారిపోవలసి వస్తుంది. అందుకే ముందుగా గానుగెద్దుగా పని ప్రారంభించి, పని నేర్చుకుని, అవసరమైనంత మేరకు గంగిరెద్దు గా మారితే జీవితం సుఖం గా వుంటుంది. ఒంగోలు గిత్తల కంటే కొంచెం అటూ ఇటూ గా మీకు గౌరవం దక్కుతుంది.  ఒకవేళ ఖర్మ కొద్దీ   పరిస్థితులు మారి పోయినా పని చెయ్యడం వచ్చు కాబట్టి అంత ఇబ్బంది వుండదు. తర్వాత మెల్లి మెల్లిగా బాసు కి గంగిరెద్దు లంటే ఇష్టం కలిగించాలి. అది ఒక కళ . అనుభవం మీద నేర్చుకోవాలి.  చివరకు చెప్పేదేమిటంటే జీవితం లో పైకి రావాలన్నా, సుఖం గా జీవించాలన్నా ఈ “గానుగెద్దు  – గంగిరెద్దు”  కాంబినేషన్ మన సొంతం చేసుకోవాలి.  

 

(నండూరి బాల సుబ్రహ్మణ్యం )

<!--EndFragment-->