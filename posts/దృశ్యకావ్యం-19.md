---
title: దృశ్యకావ్యం-19
date: 2025-02-25T01:06:52.201Z
genre: Music
readTime: 3min
thumbnail: /images/music-drusyakavyam.png
---
ఒక 10-15  సం|| క్రితం దాకా మన సినిమాలలో  తరచూ  కనిపించే దృశ్యం  "తొలిరేయి". తప్పని సరిగా ఒకపాట,కొన్ని ముఖ్య మైన మాటలు వుండేవి. జనాలు కూడా  ఆసక్తిగా చూసేవారు . ఇప్పుడు దాని ప్రాముఖ్యత పూర్తిగా పోయింది - సినిమాలలో.

తొలిరేయి మీద కొన్ని డజన్ల పాటలు వున్నాయి. కానీ ఈ  పాట వాటిలో  ప్రత్యేకమైనది. ఎందుకంటే కథా పరంగా ఎంతో ముఖ్యం కాబట్టి. దాని కంటే  కూడా యిది దేవులపల్లి వారు వ్రాశారు కాబట్టి.  అసలే  సున్నితమైన భావవ్యక్తీకరణతో అనేక భావ గీతాలు వ్రాసిన వారు ఇలాంటి పాట వ్రాసే అవకాశం వస్తే వదులు కొంటారా ?

ఉదాహరణకి ఈ మొదటి  చరణం చూడండి..

" అమ్మచెల్ల తెలిసేనే ఎమ్మెలాడి వగలు// ఎన్నదిలో దాచాలని కమ్మని కోరికలు //వాలుకనుల రెప్పలలో వాలాడే  తొందరలు// దోరపెదవి  అంచుల చిరునవ్వుల దోబూచులు."

మరుగున పడిన ఆ అచ్చ తెలుగు పదాలను  హృద్యం గా వెలికితీయడం, వధువు మనసు లోని  భావాలని సున్నితంగా బయటికి తీయడం ఆయనకు  వెన్నతో పెట్టిన విద్య.  ఇక  ఈ భావాలకి  తగ్గ అభినయం చేసే సరికి ఆనటీ నటులకి   తలప్రాణం తోకకి వస్తుంది.

ప్రతి పదం మనం దృష్టి పెట్టి వినాలే  కాని, మిగతా చరణాలు కూడా యింత అందం  గానూ  వుంటాయి

కధ లోకి  వెళ్ళనుకాని, క్లుప్తంగా  వధువుకి, వరుడికి  కూడా యిష్టం లేని పెళ్ళి జరిగి పోయింది. వధువుని ఆమె  చెలికత్తెలు, మొదటి రాత్రి  కి సిద్ధం చేసి తీసుకెడుతూ వుండగా యీపాట  పాడతారు. ఆమెమనసు మనసులో లేక, అన్యమనస్కంగా కేవలం తనువు మాత్రమే నడుస్తూ వెడుతూ వుంటుంది. సన్నివేశం అలా వుంది కాబట్టి సరిపోయింది కానీ ,మాములు సన్నివేశమైతే నటికి యీ పాటకి అభినయం చెయ్యడం కత్తి మీద సామే.

సాహిత్యాన్ని అభిమానించే వారికి ఈ పాట విందు భోజనమే.

NTR, K.R విజయ లపై చిత్రీకరించిన యీ పాట ఏకవీర చిత్రం లోనిది. ఇక   పాట చూస్తూ  సాహిత్యాన్ని  ఆస్వాదించండి.

Link : https://youtu.be/7wdbucJpKzI?list=PLCtAoVIgrOPbAEDrN7OIECgoxgzodK1BK

(నండూరి బాల సుబ్రహ్మణ్యం)
