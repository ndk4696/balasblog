---
title: "ట్రంప్ గారి పట్టాభిషేకమహోత్సవం "
date: 2025-01-22T21:48:05.787Z
genre: News
readTime: 7min
thumbnail: /images/news-trump.png
---
<!--StartFragment-->

అమెరికాని మళ్ళీ గ్రేట్ చేద్దామని కంకణం కట్టుకున్న ట్రంప్ గారి రెండో  పట్టాభిషేకం మొన్న జరిగింది  - "మా చెల్లికి జరగాలి పెళ్లి - మళ్ళీ మళ్ళీ"  అన్నట్లుగా. అంబానీ, ఆదానీ ల ఇళ్ళలో  జరిగిన పెళ్లిళ్ళ  కంటే ఘనంగా జరుగుతుందని ఊహించాను. కానీ తీవ్రంగా నిరాశ చెందాను.  మా వీధి కార్పొరేటర్ ఇంట్లో పెళ్లి కంటే కూడా తక్కువ లెవెల్ లోనే జరిగింది. ఓ పందిరి లేదు, డీ జే లేడు, ఓ మండపం లేదు,ఓ గజమాల లేదు, పువ్వుల డెకరేషన్ లేదు,  ముఖ్యంగా సామాన్య అమెరికన్ పౌరులు లేరు. ప్రతి ఏడూ  శ్రీ రామ నవమి కి రాముల వారి కళ్యాణానికి ప్రతీ వూళ్ళో  ఎంత హడావుడి వుంటుంది? అలాంటిది అందరికీ పెద్దన్న అమెరికా అధ్యక్షుడి పట్టాభిషేకానికి హడావుడి లేకపోవడమా ?  అవును మరి సామాన్య జనం లేకపోతే హడావుడి ఎలా వుంటుంది ? ఆయన అపర కుబేరుల్ని మాత్రమే పిలిచాడు. తనకు నచ్చిన కొంతమంది  దేశాధ్యక్షులకి మాత్రమే శుభలేఖలు  పంపించాడు. ఆయనతో గొడవెందుకులే అని వాళ్ళు మాత్రం వచ్చారు. మేం కూడా ఇండియా లోలా బహిరంగంగా పెద్ద మైదానంలో చేద్దామనుకొన్నాం కానీ చలి తుఫాను మూలంగా బిల్డింగ్ లోపలే చేస్తున్నామన్నారు. ఏదో గుట్టు చప్పుడు కాకుండా అలాగే  కానిచ్చేశారు.     

అతిధులందరూ వాళ్ళంతట వాళ్ళే  నడుచుకుంటూ లోపలి హాలు లోకి వచ్చేశారు. అంటే  వాళ్ళందరూ దేశాధిపతులూ,బిలియనాధిపతులూ అయినా కానీ , దగ్గర వందిమాగధులు ఎవరూ లేకుండానే వచ్చేశారు  అని నా వుద్దేశ్యం. అదే మనదేశం లో ఐతే ఒక చిన్న పాటి నాయకుడు కూడా కనీసం పది మందిని వెంటేసుకోకుండా ఎక్కడికీ వెళ్ళడు కదా. సరే, వచ్చిన వాళ్ళందరికీ హాలు సరిపోలేదనిపించింది. తీరా  చూస్తే  కూర్చోడానికి మన పూర్వకాలపు "గాద్రే జ్" కుర్చీల లాంటివి వేశారు. వచ్చిన భారీ కాయులు అందులో సరిపడక ఇబ్బంది పడే వుంటారు. కొంతమంది ఆంతరంగీకులు వగైరా నిలబడే వున్నారు. ఎప్పుడూ సీరియస్ ముఖాలతో కనిపించే  అమెజాన్,టెస్లా, గూగుల్,ఆపిల్ వంటి పెద్ద పెద్ద కంపెనీ ఓనర్లు,  సిఈవో లు  చాలా సేపు నిల్చొని నవ్వుకుంటూ కబుర్లు చెప్పుకుంటూ  కనిపించారు. మన అంబానీ గారిని మాత్రం ఒక్కసారే  చూడగలిగాను. 

ఫార్మాలిటీ కోసం తప్పక పిలిచిన రిటైర్డ్ ప్రెసిడెంట్లు ఒక్కక్కరూ నెమ్మది గా నడుచుకుంటూ, పాత జ్ఞాపకాలు నెమరువేసుకుంటూ లోపలికి వచ్చారు.  ఒబామా గారు ఒక్కరే వచ్చారు. శ్రీమతి లేకుండా. పాపం ఇంట్లో ఏం గొడవలయ్యాయో ఏమిటో ? 

బైడెన్ గారు సతీమణి తో కలిసి ట్రంప్ గార్ని వారి సతీమణిని గుమ్మం దగ్గిరే రిసీవ్ చేసుకుని లోపలికి తీసుకెళ్లారు. మెలానియ  ట్రంప్ ఒక పెద్ద డిజైనర్ టోపీ పెట్టుకుని అందరిలోనూ ప్రత్యేకం గా నిలిచారు.  కానీ ఆ టోపీ వల్ల ఆమె సగం ముఖం  ఎవరికీ కనబడ లేదు. 

ఎట్టకేలకు మండపం మీదకి ట్రంప్ గారు, యువరాజు వాన్స్ గారు సతీ సమేతంగా వచ్చి ఆశీనులయ్యారు. వారికి కొంచెం పెద్ద కుర్చీలు వేశారు లెండి. వారికి రెండో వైపున మర్యాదలు జరగని మగపెళ్ళి వారి బంధువుల్లా అయిస్టంగా రిటైర్డ్ ప్రెసిడెంట్లు, వారి బలగాలు కూర్చున్నారు.

అసలు కార్యక్రమం చిన్న పురోహితులు వచ్చి ఏవో ప్రార్ధనలు చేయడంతో మొదలైంది. ముహూర్తం దగ్గర పడుతోందనగా ప్రధాన పురోహితుడు, సుప్రీం కోర్టు న్యాయమూర్తి వచ్చి ముందుగా యువరాజు వాన్స్ చేత, తర్వాత రాజు గారు ట్రంప్ చేత ప్రమాణాలు చేయించి ఇక నించీ మీ ఇద్దరూ ప్రెసిడెంటూ, వైసు ప్రసిడెంటు గా చక్కగా కలిసి పనిచేసుకోండి అని దీవించారు. ఆ తర్వాత ఇద్దర్నీ వారి వారి భార్యలకి ఒక ముద్దిచ్చుకోమన్నారు. వాన్స్ గారు ఆ పని చక్కగా చేశారు. కానీ ట్రంప్ గారికి వారి భార్య గారి భారీ టోపీ అడ్డు రావడంతో గాలిలోనే ముద్దిచ్చుకుని తృప్తి పడవలసి వచ్చింది. అందరూ ఇందుకా ఈవిడ ఈ పెద్ద టోపీ పెట్టుకున్నదీ అంటూ గుస గుసలు పోయారు. 

ఆ తర్వాత ట్రంప్ గారు మైకు పుచ్చుకుని  MAGA MAGA MAGA (Make America Great Again) అంటూ  తానేమి చేయదలచు కొంటున్నారో ఆవేశంగా  సెలవిచ్చారు.  ఈ పెళ్లి నాటి ప్రమాణాల కార్యక్రమం లో ప్రతిపక్షాన్ని చీల్చి  చెండాడారు. అప్పుడు ప్రతిపక్షనాయకులందరూ నిర్వికారంగా కూర్చున్నారు. అయితే ట్రంప్ గారు కొన్ని అసాధ్య మైన , కస్ట సాధ్యమైన వాగ్దానాలు చేస్తున్నపుడు మాత్రం ఆ నాయకులు ముసి ముసి గా నవ్వుకున్నారు. ట్రంప్ గారి ఒక్కొక్క వాగ్దానానికి ఆహూతులందరూ కుర్చీ లోంచి లేచి మరీ చప్పట్లు కొట్టవలసి వచ్చింది. ఈ విధం గా అతిధులందరిచేతా బలవంతంగా గుంజీలు తీయించారు ట్రంప్ గారు. చివరివరసల్లోని కొందరు ఇక కుర్చీ లోంచి లేవకుండానే చప్పట్లు కొట్టి అయిందనిపించారు.     

ఆ తర్వాత ఇంకా అనేక చిన్నా చితకా తంతులు అన్నీ చిన్న పురోహితులు నిర్వహించారు. వాటి గురించి చెప్పుకోనవసరం లేదు. ఫంక్షన్ మొత్తం మీద ఎవరికీ కాఫీ,టీలు గాని,టిఫెన్లు గాని,కనీసం వెల్ కం డ్రింకు గాని ఇచ్చినట్లు కనబడ లేదు. 

ఈ కార్యక్రమం మొత్తం మీద నచ్చిన అంశం ఏమిటంటే వాన్స్ గారి సతీమణి ఉష చిలుకూరి గారు.  అచ్చమైన తెలుగు వంశానికి చెందిన ఈ  వనిత, చిరునవ్వులు చిందిస్తూ , భర్త ని ఆరాధనా పూర్వకంగా చూస్తూ  నోటిలో వేలేసుకుని వున్న తన చిన్న కూతుర్ని ఎత్తుకుని  ఈ ప్రమాణ స్వీకారాన్ని తిలకిస్తూ సందడి చేశారు .  ఎంతైనా తెలుగు జీన్స్ కదా. ఫంక్షన్స్ లో ఎలా మసలుకోవాలో, అందరి దృస్టిలో ఎలాపడాలో  బాగా తెలుసు.  

ఇంతకీ ఈ ఫంక్షన్ నుంచి మనం నేర్చుకునేది ఏమైనా వుందా అంటే వుంది. అమెరికా అధ్యక్షుడే అంత క్లుప్తంగా, పొదుపుగా పట్టాభిషేకం చేయించుకుంటే మనం ఎందుకు లక్షలకు లక్షలు ఖర్చు పెట్టి నాలుగైదు రోజుల పాటు నా నా హైరానా పడిపోయి పెళ్ళిళ్ళు చెయ్యడం? రక రకాల భోజనాలు వడ్డించడం? ఇక నుంచీ మనం కూడా ట్రంప్ గారినే ఫాలో అయిపోదాం.

(N. బాల సుబ్రహ్మణ్యం )

<!--EndFragment-->