---
title: "వాయిద్యాలు - వాయింపులు "
date: 2025-01-06T21:30:10.720Z
genre: LIFE
readTime: 8min
thumbnail: /images/a2.png
---

ఇప్పుడైతే తగ్గింది కానీ, ఒకప్పుడు తెర మీద విచ్చల విడిగా  దురుపయోగమైన  వాయిద్యం వీణ.  తమ అభిమాన హీరోయిన్ నిండుగా పట్టుచీర కట్టి , మెడ నిండా నగలు దిగేసుకుని, ఒత్తుగా మేకప్ వేసుకుని ఒక  విశాలమైన హాలులో ఆహూతుల మధ్య కూర్చుని " ఈ వీణకు శ్రుతిలేదు .." అని వాపోతూ పాడితే అభిమానులు కన్నీళ్ళు పెట్టుకునేవాళ్ళు. కానీ " అమ్మా నువ్వు వీణ మీటకుండా,నోట పాట పాడుతుంటే ఆ వీణా నాదం ఎక్కడి నుంచి వస్తోంది తల్లీ " అని గానీ, "నువ్వు మీటుతుంటే బాక్ గ్రౌండ్ లో వేరే  వాయిద్యం సౌండు ఎందుకొస్తోంది" అని గాని ఎప్పడూ అడగలేదు. కానీ కొంచెం వీణ వాయించడం తెలిసిన వాళ్ళు మాత్రం " వీణ లోన, తీగ లోన ఎక్కడున్నది నాదము? అది ఎలాగైనది రాగము? " అని తమలో తామే కుమిలి పోయేవాళ్ళు. ఇక  కొందరు మగ మహారాజులు వీణ వాయిస్తే ఎలా వుండేదో మీరే ఊహించుకోండి. 

వీణ తర్వాతి స్థానం గిటారుదే . ఇది చాలా మటుకు మగవారికే పరిమితం. ఇది వాయించేటప్పుడు హీరో గారికి తప్పనిసరిగా పెద్ద నల్ల కళ్లజోడు వుండేది. కాబట్టి ముఖ కవళికలు కప్పబడి పోయేవి కాబట్టి నటన  బాధ లేదు. వారి  నృత్యం చూసి ఎంతవారు గాని, వేదాంతులైన గాని ఈలలేసుకుంటూ ఆనందించేవారు.వీణ లాగే ఇక్కడ కూడా  హీరో గారు గిటారు ఒక చేత్తో పైకి పట్టుకున్నా బాక్ గ్రౌండ్ లో సౌండ్ వచ్చేస్తుంది, ఒక్కోసారి వాయిస్తున్నా గిటార్  సౌండ్ మాత్రం రాదు.        

కొందరు కళా కారులైతే ట్రంపెట్ ని ఊదకుండా నవిలేస్తున్న ఫీలింగ్ కలగజేసేవారు. ఒక్క మృదంగం లోనే మనం తప్పు పట్టడానికుండేది కాదు. ఎందుకంటే మన దృస్టీ ఎలా వాయిస్తున్నాడు అనే దానికంటే తల ఎలా ఊపుతున్నాడు అన్న దానిమీదే వుండేది కాబట్టి.కానీ మృదంగం సాధారణంగా హీరోలు వాయించే వారు కాదు. కొందరు అనుభవజ్ఞులైన కారక్టర్ ఆర్టిస్టులు ఆ పనికి నియోగించబడే వారు.   

ఇక కొన్ని సినిమాలలో హీరో గారు ఒక డజను వాయిద్యాలు తన వంటి మీద చిత్రంగా బిగించుకుని సకల వాయిద్య వల్లభుని లా ఏడా పెడా  వాయించేస్తుండేవాడు. కానీ ఒక వాయిద్యం నేర్చుకోవడంలో వున్న కస్టం తెలిసిన వాళ్ళకి వాడిని ఏడా పెడా వాయించాలనిపించేది. అవన్నీ ఎలా నేర్చుకున్నాడో, ఎప్పుడు  నేర్చుకున్నాడో దేవుడికే ఎరుక. ఏదైతేనేం, అభిమానులని తృప్తి పరచడమే ముఖ్యం కదా.  

మరి వాయిద్యం లేకుండా పాడే పాటల సంగతేమిటి ? అవి నేపధ్య గాయకులు పాడతారు కాబట్టి తప్పులుండవు.దానికి నటీ నటులు నోరు మెదుపుతూ నటిస్తారు. సన్నివేశాన్ని బట్టి ముఖంలో భావ ప్రకటన చేస్తారు. విచారించవలసిన విషయం ఏమిటంటే కొంతమంది " ఆర్టిస్టులు" ఆ పని కూడా సరిగా చేయరు. ఒక్కోసారి నోరు మెదపరు. వెనకాల పాట వచ్చేస్తూవుంటుంది. పాటలో  కొన్ని క్లిస్టమైన సంగతులు పలుకుతున్నపుడు కూడా  ఈ కళాకారుల ముఖంలో.. భావ రాహిత్యం కనిపిస్తుంది. ఒక్క సారి పాడుతా తీయగా లాంటి ప్రోగ్రాముల లో పాటలకు  గాయకుల ముఖ కవళికలు చూస్తే మన నటీ నటులు చేస్తున్న తప్పు  అర్ధమవుతుంది.       

అలాగని మన కళాకారుల ప్రతిభను ప్రశ్నించలేము. వ్యాపార ఆవసరాలను దృస్టి లో వుంచుకుని వారు అలా చేస్తుండవచ్చు. వారి దృస్టి లో ఈ అంశానికి తగిన ప్రాధాన్యత లేకపోవచ్చు. కానీ ఒక కళాకారుడు తన పాత్రకు ఎంత ప్రాముఖ్యత ఇవ్వాలి అన్నది  కన్నడ నటుడు డా.రాజ్ కుమార్ నుండి నేర్చుకోవాలి. "సన్నాయి అప్పన్న" అనే చిత్రం లో ఈయనది  షెహనాయ్ వాద్య కారుని పాత్ర. స్వయం గా తాను గాయకుడైనా, షెహనాయ్ నేర్చుకోవడం కోసం ఒక నెల పాటు తన షూటింగులు అన్నీ రద్దు చేసుకుని ఉస్తాద్ బిస్మిల్లా ఖాన్ వద్ద శిష్యరికం చేశాడు. చిత్రం ఘన విజయం సాధించింది.  ఉస్తాద్ బిస్మిల్లా ఖాన్ ఈయన ప్రతిభను ఎంతో  మెచ్చుకున్నారు. మన కళాకారులు కూడా సంగీత వాద్యాలు ఉపయోగించినపుడు కొంచెం శ్రద్ధ వహిస్తే మరింత మంచి పేరు తెచ్చుకోగలరు.       


(N.బాల సుబ్రహ్మణ్యం)
﻿మనకి ఎన్నో వాయిద్యాలున్నాయి. వీణ, వయోలిన్, డోలు ,సన్నాయి, తబలా, మృదంగం, ట్రంపెట్, సాక్సోఫోన్ ఇత్యాది. ఇవి నేర్చుకోడానికి కొంతమంది తమ జీవితాలే అంకితం చేస్తారు. అప్పుడే వారికి  ఆ వాయిద్యం మీద ఆధిపత్యం వస్తుంది. అంతటి ప్రతిభ వున్న వారు స్వయంగా కానీ, ఒక బృందంగా కానీ  ప్రదర్శనలు ఇస్తారు. ఇంకొందరు సినిమా రంగం లో తెర వెనుక తమ పనితనం చూపిస్తారు. అసలు ఆ వాయిద్యం గురించి లవలేశమైనా  తెలియక పోయినా  ప్రదర్శనలివ్వగలిగే  వారే మన వెండి  తెర తారలు.