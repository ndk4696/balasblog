---
title: శలవు చీటీ
date: 2022-12-27T12:40:31.656Z
genre: Life
readTime: 5 min
thumbnail: /images/life-selavucheeti.png
---
<!--StartFragment-->

పొద్దున్నే బడికెళ్తానికి తయారవుతున్నాను. నేను సదివే నాలుగో క్లాస్ కి తయారీ ఏముంటాది ? పుస్తకాల సంచీ సరుదుకోవడమే. మా యమ్మ పికిలి పోయిన మడతమంచం గుడ్డతో మంచిగా ఒక సంచీ కుట్టింది. అందులో సరుదు కోవాలన్న మాట.

ఇంతలో రాయవరపోడు వగుర్చుకుంటూ వచ్చాడు. రోజూ ఆడూ నేను చెట్టాపట్టా లేసుకుని బడి కెలతాం . మా ఇంటికి కూతంత దూరం లోనే ఆడిల్లు. కూతంత అంటే రెండీదీలవతల. ఆడి సేతీలో పుస్తకాల సంచి లేదు. ఏదో కాగితం వుంది.

“అదేట్రా , సంచేది?”

“నేను బడికి రాటల్లా. శలవు చీటి తెచ్చాను. నువ్వు మన గజాననం మేట్టారికి ఇవ్వాల." శలవు చీటీ అన్న మాట వత్తి గొప్పగా చెప్పాడు.

"ఏటైయ్యింది "

“మా యమ్మా నాకు జోరం అంది”.

“జోరం పుల్ల తో చూసేవా?”

“మా ఇంటో లేదు. మాయమ్మ నా నుదురు మీద చెయ్యట్టి నాకు జోరమని సెప్పింది.”

“ఏది శలవు చీటీ సూణ్ణే. ఏం రాసేవ్?”. అసూయ తో అడిగా. వాడు తన చేతిలో కాగితం అందించాడు.

శలవు చీటీ

పెద్దాడ ,

17.11.1972 .

మహారాజశ్రీ ప్రధానోపాధ్యాయుల వారికి,

అప్పర్ ప్రైమరీ స్కూల్, పెద్దాడ

కాకినాడ తాలూకా, తూ. గో . జిల్లా

అయ్యా,

నేను, అనగా రాయవరపు రామారావు నాలుగవ తరగతి చదువు తున్నాను. నాకు జోరం తగిలిన కారణంగా ఈ రోజు శలవు ఇప్పించవలసినదిగా గా కోరుతున్నాను.

ఇట్లు

భవదీయుడు

రాయవరపు రామారావు.

“అలా ఆవేశ పడిపోతాన్నావే? ఇంటి కాన్నించి ఎలా వచ్చావ్?”

“కారేసుకొచ్చా”

“కారా?”

“అదేరా. మామూలుగా నడవబుద్దెయ్యాలా. అందుకే చేతులు టీరింగ్ మీదేట్టినట్టేట్టి , పిప్పేప్ అని పరిగెట్టు కోచ్చేసా. నా కలాగే బోంటాది.”

“వార్ని. మరిదేటి? సెలవు చీటీ చుట్టూ ముగ్గులేట్టేసేవేటి?”

“పొద్దున కాలీగా కూకుని బోంటాది కాదాని అల్లా చేసా.”

“సర్లే. మేట్టరికి నే నిచ్చేత్తాలే. నువ్వింటికెళ్లి పడుకో.”

“అలాగే”

(ఇది కల్పితం కాదు. నా చిన్నప్పుడు నిజం గా జరిగింది )

(నండూరి  బాల సుబ్రహ్మణ్యం)

<!--EndFragment-->