---
title: మెటామోర్ఫోసిస్ - ఫ్రాంజ్ కఫ్కా
date: 2025-03-16T06:23:28.393Z
genre: Life
readTime: "5 min "
thumbnail: /images/life-franzkafka.jpg
---
మెటామోర్ఫోసిస్ - ఫ్రాంజ్ కఫ్కా 

ఈ రోజు ఫ్రాంజ్ కఫ్కా  అనే జర్మన్ రచయిత వ్రాసిన మెటామోర్ఫోసిస్ అనే  నవలిక (పెద్ద కధ) గురించి తెలుసుకుందాం. ఇది  సుమారు 110 సంవత్సరాల క్రితం ప్రచురించబడింది. ఆ రోజుల్లో ఒక కొత్తదనానికి ప్రతీక ఐనా, కధాంశం మాత్రం ఇప్పటికీ ఎప్పటికీ వర్తించేదే. ఇది సరదాగా చదువుకునే కధ కాదు. కధ ముగింపుకి వచ్చే కొద్దీ విషాదం పెరుగుతూ పోతుంది. చివరకి మనలో  కొద్ది సేపు శ్మశాన వైరాగ్యం లాంటి ఫీలింగ్ కలుగజేస్తుంది. మన జీవితం కూడా ఇంతే కదా అనిపిస్తుంది. నిజానికి ఇది ఒక అల్లెగోరీ  / అన్యార్ధ రచన. అంటే రచయిత చెప్పదలచుకున్న విషయాన్ని ఒక జంతువు లేదా పక్షి నోట చెప్పించడం (పంచతంత్రం కధల లో లాగా ) వంటిది.       

క్లుప్తం గా కధ చెప్పాలంటే - గ్రెగర్ సంసా  అనే మన కధా నాయకుడు ఒక ట్రావెలింగ్ సేల్స్ మ్యాన్. ఎంతో  శ్రద్ధగా వుద్యోగం చేసుకుంటూ వుంటాడు. ఇంటిల్లిపాదినీ-తల్లి,తండ్రి,చెల్లి-అందరిని తనే పోషిస్తూ వుంటాడు. ఎప్పుడూ వుద్యోగ సంబంధమైన టూర్లలోనే గడుపు తుంటాడు . సంపాదించే మనిషి కాబట్టి యింట్లో అందరూ అతన్ని బాగానే చూసుకుంటూ వుంటారు.

ఒకరోజు  వుదయం అతను నిద్రలేచేసరికి ఒక పెద్ద బొద్దింకలా మారిపోయి వుంటాడు. మొదట్లో అతను తన మారిపోయిన రూపం గురించి కాక తను మిస్సవుతున్న ఆఫీస్ వర్క్ కోసం బాధ పడతాడు. దీనిని బట్టి అఫీస్ వర్క్  అతనిలో ఎంత పెనవేసుకు పోయిందో తెలుస్తుంది. కానీ యిప్పుడు అతను యీరూపంలో ఆ గది బయటకు కూడా వెళ్ళలేడు. తన కుటుంబసభ్యులే అతని రూపాన్ని చూసి భయపడుతున్నారు

రాను రాను గ్రెగర్ పరిస్థితి దారుణంగా తయారౌతుంది. తల్లి,తండ్రి కూడా అతన్ని ఆదరించరు. చెల్లెలు మాత్రం రోజూ అతనికి తిండిపెట్టడం,రూము శుభ్రం చెయ్యడం చేస్తూ వుంటుంది . అతని తండ్రి  ఒకసారి కోపంగా ఒక ఆపిల్ పండు  విసరడంతో గ్రెగర్  కు బాగా గాయమవుతుంది.

గ్రెగర్ కి  తెలియకుండా యింట్లో ఒకగది వేరేవాళ్ళకు అద్దెకుయిుస్తారు. ఒకసారి పొరబాటున గ్రెగర్ గది బయటకు రావడంతో  వాళ్ళు భయపడి పారిపోతారు. ఇవ్వాల్సిన అద్దె కూడా యివ్వరు. ఇంట్లో అందరూ అతన్ని ఆసహ్యించుకోవడం మొదలు పెడతారు.

కొన్ని రోజులకు ఇంట్లో అందరూ సంపాదన కోసం ఏవో వుద్యో గాలు వెతుక్కాంటారు. గ్రెగర్ ఇంకా ఒంటరితనానికి, డిప్రెషన్కి లోనవుతాడు. భోజనం మానేయడంతో  కొద్దికాలానికి చనిపోతాడు.

దానితో కుటుంబ సభ్యులు వూపిరి పీల్చుకొంటారు . వారివారి భవిష్యత్ ప్రణాళికలు రచించుకోవడం లో మునిగిపోతారు.

ఈ కధ మనల్ని ఆలోచింప చేస్తుంది. నేనే యీ కుటుంబానికి ఆధారం అనే ఫీలింగ్ వున్న వాళ్ళ కి యిది ఒక కనువిప్పు. కుటుంబంలో మనం ఎప్పుడైతే మంచం పట్టామో, అప్పుడే మన విలువ నశిస్తుంది.

సైకాలజీ, ఫిలాసఫీ పుస్తకాలలో  కనిపించే  మనసు విరిగిపోవడం (Alienation),ఒంటరి తనం (Isolation), గుర్తింపు  లేకపోవడం (Loss of identity), అసంబద్ధత (Absurdity), అస్తిత్వ వాదం(Existintialism) మొదలైన అంశాలపై ఈ కథ ఒక అవగాహన కల్పిస్తుంది.

మన జీవితాలకి ఒక అర్థమంటూ లేదని, మనమే ఆ అర్థం కల్పించుకోవాలని సూచిస్తుంది. ఈ నవలిక  ఎంత పాపులర్ అంటే  అందులోని ప్రతి అంశం పైనా  అనేక వ్యాఖ్యానాలు  వచ్చాయి.

జెట్ స్పీడులో నడుస్తున్న మన జీవితాలకు  ఒక బ్రేక్  వేసి, మన గురించి మనల్ని  ఆలోచించుకొనేలా చెయ్యడమే యీ కధ లోని గొప్పదనం. ఎవరి  అనుభవాన్ని బట్టి వారు యీ కధ అని రకరకాలుగా అర్థం చేసుకోవచ్చు .

(నండూరి బాల సుబ్రహ్మణ్యం)