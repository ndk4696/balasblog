---
title: మానేయండి ప్లీజ్
date: 2025-02-21T05:20:51.976Z
genre: "Life "
readTime: "5 min "
thumbnail: /images/a2.png
---


<!--StartFragment-->

మానేయండి ప్లీజ్

మన దేశం లోని యావన్మంది వాట్సాప్ కంటెంట్ డెవలపర్లకు, లక్షల కొలదీ ఉన్న ఫార్వార్డర్లకు శిరసు వంచి పాదాభివందనాలు చేస్తూ చేసుకునే విన్నపము :

ఎంతో కాలంగా జనానీకానికి మీరు చేస్తున్న సేవలకు శతకోటి ధన్యవాదాలు . పాత సినిమాలలో మంచి కోడళ్ళు తమ అత్త మామలకు చేసే సేవల ను మించి మీరు చేస్తున్న సేవలకు తట్టుకోలేక పోతున్నాను. నా లాగే కొన్ని వేల మంది కూడా మీ సేవలతో ఉక్కిరి బిక్కిరి ఐపోతున్నారు.

[](<>)కొంతకాలం మీరు కూడా రెస్ట్ తీసుకుని మాకు కొద్దిగా రెస్టు ప్రసాదించండి. ఎలాగంటారా ..

ఒక ఫామిలీకి ఆక్సిడెంట్ అయి నాలుగు కిడ్నీలు రెడీగా వున్నాయని, ఫలానా నెంబరుకి ఫోన్ చేసి కిడ్నీలు వెంటనే మార్పించేసుకోండి అని గత ఎనిమిదేళ్లుగా చెప్తున్నారు. ఈ పాటికి ఆ కిడ్నీలు కాస్తా పాడైపోయి వుంటాయి. కాబట్టి ఆ మెసేజ్ ఆపేయండి .. ప్లీజ్.

మన ప్రధాన మంత్రి గారికి ఖాళీ సమయం ఎక్కువై ఆయన మేం పంపించుకునే మెసేజ్ లు అన్నీ చూసేస్తున్నారని, జాగర్త గా వుండక పోతే అరెస్ట్ చేసేస్తారని భయపెట్టారు. మోడీ గారు ఇప్పుడు బిజీ అయిపోయారట . కాబట్టి ఆ మెసేజ్ ఆపేయండి .. ప్లీజ్.

ఎవరో దేవుడు గారు వారి ఫోటో మరో 10 మందికి పంపితే మంచి చేసేస్తారు. లేకపోతే మొత్తం నాశనం చేసేస్తారని చెబుతున్నారు. నేను నిజంగానే అవన్నీ గ్రూప్ లో అందరికీ పంపితే , మళ్ళీ ఇలాటి మెసేజ్ లు పంపితే తంతామని అందరూ బెదిరిస్తున్నారు. కాబట్టి ఆ మెసేజ్ ఆపేయండి .. ప్లీజ్.

60 ఏళ్లు దాటిన సీనియర్ సిటిజన్ లకి రైలు టిక్కెట్లు 50% రాయితీ లో ఇస్తున్నారని తెలిసి బట్టలు సర్దుకుని టిక్కెట్టు కొనడానికి వెడితే అందరూ నన్ను వెర్రి వాడిని చూసినట్లు చూసి నవ్వుకున్నారు. కాబట్టి ఆ మెసేజ్ ఆపేయండి .. ప్లీజ్.

ఈ లింకు మీద క్లిక్ చేస్తే డాటా ఫ్రీ అని మెసేజ్ వస్తే క్లిక్ చేయగానే వున్న డాటా అంతా ఖాళీ అయిపోయింది. కాబట్టి ఆ మెసేజ్ ఆపేయండి .. ప్లీజ్.

రాత్రి 12.30 నించి 3.30 దాకా ఫోన్ లు అన్నీ ఆఫ్ చేయక పోతే అంతరిక్షం నించి భయంకర మైన రేడియేషన్ వచ్చి కేన్సర్ వస్తుందని మెసేజ్ చూసి ఫోన్ కట్టేశా. నా నెంబరు పనిచేయక పోవడంతో మా అబ్బాయి కంగారు పడి వెంటనే ఫ్లయిట్ లో బయలు దేరి వచ్చేశాడు. విషయం తెలిసి బాగా చీవాట్లు పెట్టాడు. కాబట్టి ఆ మెసేజ్ ఆపేయండి .. ప్లీజ్.

కోకాకోలా లో ఎబోలా వైరస్ ఉందని మెసేజ్ వచ్చిన దగ్గరనుంచీ నేను తాగడం మానేశా. మా పిల్లలు తాగుతుంటే నేను గుటకలు వేస్తూ కూర్చుంటున్నా. వాళ్ళకేం కాలేదు. కాబట్టి ఆ మెసేజ్ ఆపేయండి .. ప్లీజ్.

ఆ నైజీరియా రాజు గారు పాపం ఆయన ఆస్తి నాకు రాసేస్తే ఆ డబ్బు పంపించే ఖర్చులకోసం నేను పది వేలు పంపించా. ఇంకా రిప్లయ్ రాలేదు. కాబట్టి ఆ మెసేజ్ ఆపేయండి .. ప్లీజ్.

అన్నట్లు చెప్పడం మరిచాను. మన జనగణమన కు ఐక్యరాజ్యసమితి ప్రపంచంలో నే ఉత్తమ జాతీయగీతం అవార్డు ప్రకటించిందనే మెసేజ్ ఈ మధ్య కాలం లో ఆపేసి నందుకు ధన్యవాదాలు.

ఇంకా బోల్డన్ని వున్నాయి. ఎన్నని రాయమంటారు ? కాబట్టి నా రిక్వెస్ట్ ఏమిటంటే దయచేసి కొత్త మెసేజ్ లు తయారు చేయండి. మీ లోని క్రియేటివిటీ ని బయటకి తియ్యండి. ఇప్పటి దాకా వున్న పాత వాటిని చెత్త బుట్టలో పడేయండి. ఎంత కాలం వాటినే మళ్ళీ మళ్ళీ చదువుతాం ? మాకూ కొంచెం మార్పు కావాలిగా.

నా కోరిక మన్నిస్తారని ఆశిస్తూ

భవదీయుడు

(నండూరి బాల సుబ్రహ్మణ్యం )

గమనిక : ఈ మెసేజ్ మీ గ్రూపుల్లో ని అందరు మెంబర్లకి వెంటనే పంపిస్తే వాట్సాప్ దేవుడు అనుగ్రహించి మీకు మళ్లీ ఇటువంటి మెసేజ్ లు రాకుండా చేస్తాడు. మీరు కానీ ఫార్వర్డ్ చేయలేదో మీకు పుంఖాలు పుంఖాలు గా ఈ మెసేజ్ లే పదే పదే వచ్చి మిమ్మల్ని హింసిస్తాయి . జాగ్రత్త.

[View in Group](https://www.facebook.com/groups/213960205369030/?multi_permalinks=9090492461049049&__cft__[0]=AZWu63E58X2M08iSS_4TEuOgZy4ajp3LVhvLc8o5jNXgJaEPnKWaY_orhiWImT7xazjUh4NkNGWqJeFIexorC_oaZCs9SKuM5FfbuJEiRl6QTaZxgO1T4lI2NmNcUhBgiaPWuickPEUZfNsSkcGKXGbG&__tn__=-R)

>