---
title: నోబెల్ ప్రైజ్ వల్ల ఉపయోగం ఏమిటి ?
date: 2025-03-21T06:28:24.228Z
genre: "Life "
readTime: "5 min "
thumbnail: /images/chatgpt-image-nov-16-2025-02_02_26-pm.png
---
నోబెల్ ప్రైజ్ వల్ల ఉపయోగం ఏమిటి ? 

ప్రతీ సంవత్సరం అనేక  రంగాలలో శాస్త్రజ్ఞులకు నోబెల్ ప్రైజ్ లు ఇస్తారు. మనకు వారి పేర్లు కూడా గుర్తుండవు. ఒకవేళ ఎప్పుడైనా ఎవరైనా ఇండియన్స్ కి వస్తే ఒకటి రెండు రోజులు వారి గురించి కొన్ని విషయాలు వ్రాస్తారు. ముఖ్యంగా వారి వ్యక్తిగత విషయాలు, వారు ఏ రాష్ట్రానికి చెందిన వారు వగైరా. కానీ అంత అత్యుత్తమమైన పురస్కారం పొందడానికి వారు చేసిన కృషి ఏమిటి, దాని ఫలితాల వల్ల మానవాళికి ఉపయోగం ఏమి జరిగింది అన్నది సామాన్య ప్రజానీకానికి అర్ధమయ్యే భాషలో చెప్పరు. ప్రజలు కూడా పట్టించుకోరు. 

ఒకవేళ ఈ సమాచారం సామాన్యులకు అందుబాటులో వుంటే అది కొంతమందికైనా స్పూర్తి కలగజేస్తుంది కదా. భవిష్యత్ లో మరింత మంది దానిని ఇంకా అభివృద్ధి చేస్తారు కదా. అందుకే ఈసారి 2019 లో అభిజీత్ బెనర్జీ, ఎస్తర్ డుఫ్లో, మాకేల్ క్రెమెర్ అనే వారు సంయుక్తంగా ఎకనామిక్స్ లో  పొందిన నోబెల్ ప్రైజ్  వారికి ఎందుకు వచ్చిందో, వారు ఏ అంశాలపై  పనిచేశారో, దాని ప్రభావం ప్రపంచం మీద ఎలా వుందో క్లుప్తంగా తెలుసుకుందాము. 

వీరు ముఖ్యం గా పోవర్టి (దారిద్ర్యం) తగ్గించడానికి ఉన్న ప్రోగ్రామ్ లలో ( విద్య,వైద్యం,మైక్రో ఫైనాన్స్ రంగాలలో) అక్కడక్కడా క్రమరహితంగా కొన్ని చిన్న చిన్న  ప్రయోగాలు (Randomised Controlled Trails -RCT) చేయడం వల్ల మొత్తం ప్రోగ్రామ్ నుంచి  మంచి ఫలితాలు తీసుకు రావచ్చని నిరూపించారు. వీరి రీసెర్చ్ వల్ల ప్రపంచ ఎకానమీలో పాలసీ మార్పులు చేయగలిగారు, వున్న వనరులు సమర్ధవంతంగా ఉపయోగించడానికి వీలయ్యింది, కేవలం థియరీ ని బట్టి కాక ప్రయోగ ఫలితాలను బట్టి డవలప్ మెంట్ ఎకనామిక్స్ అభివృద్ధి చెయ్యడం జరిగింది,  

క్లుప్తంగా కొన్ని ఉదాహరణలు చూద్దాము : 

విద్యా విధానం లో : ఎంతో ఖర్చుతో అనేక విద్యా సౌకర్యాలు పేదవారికి అందుబాటులోకి వచ్చినా పిల్లలు నేర్చుకోవడంలో వెనక బడుతున్నారు. RCT ప్రకారం కొంతమంది పిల్లలకి  కొన్ని ప్రత్యేక ఎక్స్ట్రా క్లాస్ లు పెట్టారు. ఈ క్లాస్ లకి వెళ్ళిన పిల్లలు మరింత మెరుగ్గా నేర్చుకోగలిగారు.  ఈ విషయం పై ఇండియా లో పరిశోధనలు జరిగాయి. 

వైద్యం లో : పిల్లలకు స్కూల్ లోనే కడుపులో పురుగులకు మందులు ఇవ్వడంతో అనేక రోగాలకు తెర పడి  స్కూళ్ళలో హాజరు పెరిగింది. వారి ఆరోగ్య సమస్యలు కూడా తగ్గాయి, వారు మెరుగ్గా నేర్చుకోగలుగుతున్నారు. కెన్యా లో పిల్లల పై ఈ ప్రయోగాలు చేశారు.  

మైక్రో ఫైనాన్స్ లో : ఇండియా, బంగ్లాదేశ్ లలో పేదలకు మైక్రో ఫైనాన్స్ రుణాలు ఇచ్చినా అభివృద్ధి ఆశించినంత జరగలేదు. పేదల ఆదాయం పెరగలేదు. కొంతమంది ఆ డబ్బుని పెట్టుబడికి కాక స్వంత ఖర్చులకి వాడేశారు. వీరి పరిశోధనలలో రుణం ఇవ్వడమే కాకుండా వారికి  విద్య, ట్రైనింగ్,అందుబాటులో మార్కెట్లు వంటి  అదనపు సప్పోర్ట్ ఇవ్వాలని రీసెర్చ్ సూచించింది. ఇవి అమలు పరచాక ఆదాయం గణనీయంగా పెరిగింది. 

ప్రవర్తనా ఆర్ధిక శాస్త్రం (Behavioural Economics )లో :  పేదలు సరైన ఆర్ధిక నిర్ణయాలు తీసుకోలేకపోతున్నారు. దీనికి కారణం వారు ఆలోచించలేక కాదు. వారికున్న సమస్యల వల్ల. ఉదాహరణకు నెలవారీ భవిష్యత్ అవసరాలకు దాచుకోవలసిన డబ్బుని  అలవాటు ప్రకారం ప్రస్తుత అవసరాలకు ఖర్చు పెట్టేస్తున్నారు. దీనిని మార్చడానికి ఇండియా లో కొన్ని చోట్ల ఆటోమేటిక్ సేవింగ్ ప్రోగ్రామ్ లు అమలు పరచారు. ఫలితాలు ఆశాజనకం గా వున్నాయి.

ఆర్ధిక నిర్ణయాలలో సమాచారపు ప్రభావం : పేదల ఆలోచనా సరళి లో మార్పులు తీసుకు రావడానికి వారికి సరైన సమాచారం అందేలా చూడాలి. చదువుతో వారి ఆర్ధిక స్థితి ఎలా బాగవుతుంది ,ముందు జాగ్రతతో ఆరోగ్యం కాపాడుకోవడం ఎలా  (టీకాలు వేయించుకోవడం, దోమ తెరలు వాడడం వంటివి ), మంచి పొదుపు/వ్యాపారం చెయ్యడం వంటి విషయాలలో ఈ సమాచారం వారికి ఎంతగానో సహకరిస్తుంది. 

ఈ పై విషయాలన్నిటిలో వారు కూలంకషంగా పరిశోధనలు చేసి, చిన్న చిన్న మార్పులతో  పేదరికాన్ని ఎలా తగ్గించవచ్చో ఋజువుచేశారు. వీరి రీసెర్చ్ ఫలితంగా ప్రభుత్వాలు, ప్రపంచ ఆర్ధిక సంస్థలు, ఎన్జీఓ లు తమ విధానాలలో మార్పులు తీసుకు వచ్చాయి.  

పైకి యివి చిన్న విషయాలుగా కనిపించినా, ఈ ప్రయోగాలు ప్రత్యక్షంగా రుజువు చేయడం వల్ల ఖర్చు పెట్టిన డబ్బుకి తగిన ఫలితాలు వస్తున్నాయి, డబ్బు కూడా ఆదా అవుతోంది. అందుకే వీరికి నోబెల్ బహుమతి ఇచ్చారు.  ఏ మీడియా లోనూ ఇవి సామాన్యులకు అర్ధమయ్యేలా చెప్పక పోవడం మన  దురదృష్టం. 

(నండూరి బాల సుబ్రహ్మణ్యం)