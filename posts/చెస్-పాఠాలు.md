---
title: "చెస్ పాఠాలు "
date: 2024-12-13T21:22:52.260Z
genre: News
readTime: 8min
thumbnail: /images/news-chesspaathalu.png
---

గత 18 రోజులుగా జరుగుతున్న FIDE వరల్డ్ చెస్ చాంపియన్ షిప్  మ్యాచ్ లు దేశం లో ఎంతమందిని ఆకర్షించాయో  తెలియదు కానీ నన్ను బాగా ఆకర్షించాయి.  నాకు చెస్ ఆడడం తెలుసు అంతే .  కానీ నేనేమీ చెస్ ఆటగాణ్ణి కాదు.  మన దేశం కుర్రాడు గుకేష్ ప్రస్తుత చాంపియన్ డింగ్ కి ఛాలెంజ్ ఇవ్వడం వల్ల కొంచెం ఆసక్తిగా ఫాలో అయ్యాను. మొత్తం 14 మ్యాచ్ లలో  మొదటిది డింగ్ నెగ్గగా మూడవది గుకేష్ గెలిచాడు.2 మరియు 4 నించి 10 వరకు అన్నీ మ్యాచ్ లు డ్రా గా ముగిశాయి. 11వది గుకేష్ నెగ్గి ఆశలు కల్పించాడు. కానీ 12 వది డింగ్ గెలిచి స్కోర్ సమం చేశాడు.

13 వ మ్యాచ్ డ్రా అయ్యింది. ఇక ఆఖరుది, 14 వ ది ఐన మ్యాచ్ లో ఎవరు నెగ్గితే వారే  చాంపియన్. ఇది కూడా డ్రా ఐతే ఇంకొన్ని మ్యాచ్లు రాపిడ్ ఫార్మాట్ లో ఆడవలసి వుంటుంది. కానీ  చివరి మ్యాచ్ లో గుకేష్ విజయం సాధించి అతి చిన్న వయసులో (18 ఏళ్లు ) ప్రపంచ చెస్ చాంపియన్ గెలిచిన వ్యక్తి గా రికార్డు నెలకొల్పాడు. 

చెస్ అంటేనే ప్రెషర్, వత్తిడి, టెన్షన్. ప్రతిసారి మ్యాచ్ అయిపోయిన తర్వాత జరిగే మీడియా మీట్  లో ఆటగాళ్లు ఇద్దరూ ఆ రోజు ఆటని విశ్లేషించాలి. తర్వాత విలేఖరులు అడిగే ప్రశ్నలకు సమాధానాలు చెప్పాలి. ఆట కంటే ఇది ఒక పెద్ద ఛాలెంజ్. ఓడిపోయినందుకు బాధ గా వున్నా ఎందుకు ఓడిపోయారో , ఎలా చేస్తే బాగుండేదో ఓపికగా  వివరించాలి. ఆటగాళ్ల ముఖాలలో ఆ స్ట్రెస్ ప్రస్ఫుటంగా కనిపించేది. ఒక నవ్వు లేదు, ఒక జోకు లేదు అంతా యమా సీరియస్ గా వుండేవాళ్ళు. ఈ కార్యక్రమం అంత అవసరమా అనిపించేది.      

ఇక ఈ ఫైనల్ మ్యాచ్ లో చివరి 10 నిముషాలు అందరూ చూసి తీరాలి. ఆట గురించి కాదు. ఆటగాళ్ల మనసులో జరుగుతున్న అలజడి గురించి. టన్నులకొద్ది తల మీద వత్తిడి. అయినా  క్లారిటీగా ఆలోచించాలి. ఇన్నాళ్లుగా, ఇన్నేళ్లుగా చేసిన కృషి అంతా ఒక్క చిన్న పొరబాటుతో  చేజారుతుంది. అదిగో ఆ ఒత్తిడి లోనే డింగ్ పొరబాటు చేశాడు. గుకేష్ వెంటనే స్పందించలేదు. మంచినీళ్లు తాగి తనని తాను సంబాళించుకుని తర్వాత పావు కదిపాడు. అప్పుడు కనిపించింది అతని ముఖం లో చిరునవ్వు. గెలుపుకి దగ్గరలో వున్నానని తెలిసింది. ఇక కుర్చీ లో కూర్చోలేక పోయాడు. అటూ ఇటూ తిరగడం మొదలెట్టాడు. అటు డింగ్ కి తన పొరబాటు తెలిసింది. మ్రాన్పడి పోయాడు. నిరాశగా, నిర్వేదంగా చూస్తూ , నీళ్ళు తాగి ఓటమి తప్పించుకోడానికి వేరే మార్గమేదైనా వుందే మో మరొక్క సారి చూశాడు. అన్నీ దారులు మూసుకు పోవడం తో ఓటమి అంగీకరించాడు.    

సంతకం చేయాల్సిన చోట సంతకం పెట్టి డింగ్  విచార వదనం తో వడి వడి గా నిష్క్రమించాడు. ఇక గుకేష్ కు కన్నీళ్ళు ఆగలేదు. ఒక్క సారిగా తలపై నుంచి 100 టన్నుల  బరువు తీసేసిన ఫీలింగ్. జరుగుతున్నది కలేమో ,నిజం కాదేమోనన్న భయం. తనకు 12 సంవత్సరాల వయసులో కెమెరా ముందు తన జీవితాశయం అతి చిన్న వయసులో వరల్డ్ చాంపియన్ కావడమని చెప్పిన మాటలు ఇప్పుడు నిజమయ్యాయని  తనలో వచ్చిన  మాటలకందని ఎమోషన్. మనసంతా  ఊద్వేగం,అల్లోలకల్లోలము,ఆందోళన,ఉద్రేకం,కలవరము .. అన్నీ కలబోసి ఒక్కసారిగా ఉప్పెనలా వచ్చిన అనుభవం. ప్రతీ మనిషికీ జీవితంలో ఒక్కసారయినా ఇటువంటి అనుభవం రావాలి. అప్పుడే మనం జీవిస్తున్నట్లు లెక్క. లేకపోతే ఏదో బతికేస్తున్నట్లే అనుకోవాలి.

జీవితంలో అన్నీ విజయాలే వుండవు. అనేక ఎత్తు పల్లాలు, ఒడిదుడుకులు ఉంటాయి. డింగ్ బయటకు రాగానే  అతనికి ధైర్యం చెబుతూ అతని టీం మేట్  రిచర్డ్  రాపోర్ట్ అతనికి వెన్నంటి వుండి లోపలికి తీసుకెళ్ళాడు. మానసికంగా అత్యంత దిగులు గా వున్నపుడు అటువంటి ఫ్రెండ్ ఎంతో అవసరం. లేకపోతే కోలుకోవడం చాలా కస్టం. మనకి అటువంటి స్నేహితులు ఎవరైనా వున్నారా అని ఒక సారి అందరూ ఆలోచించుకోవాలి.

ఇటువంటి దృశ్యాలు చూసినపుడు  కొద్దిసేపు మనలోని నెగెటివ్ ఫీలింగ్స్ క్షాళనమైపోయి, పాజిటివ్ గా ఆలోచించడం మొదలవుతుంది. దానిని మనసులో నిలుపుకుని మనకంటూ  కొన్ని లక్ష్యాలను పెట్టుకుంటే జీవితం సార్ధకమవుతుంది. మీ ఇంట్లోని పిల్లలకి  ఈ మ్యాచ్ చివరి భాగం చూపించండి. వత్తిడి ఎలా ఎదుర్కోవాలి, విజయాన్ని ఎలా ఆస్వాదించాలి, ఓటమిని ఎలా అంగీకరించాలి అన్నవి వాళ్ళకి అర్ధమయ్యేలా చెప్పండి. 
  
(నండూరి బాల సుబ్రహ్మణ్యం)

