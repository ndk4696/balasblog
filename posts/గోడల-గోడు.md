---
title: గోడల గోడు
date: 2024-11-05T04:59:39.245Z
genre: "Life "
readTime: "5 Min "
thumbnail: /images/a2.png
---
<!--StartFragment-->

గోడల గోడు

1970s లో ప్రతీ గోడా అనేక సమస్యలతో సతమతమయ్యేది . మా మీద ఏమీ రాయకండి మొర్రో అంటూ అన్ని గోడలూ తమ గోడు వెళ్ళబోసుకునేవి. ప్రతీ గోడ పై భారత ప్రజాస్వామ్యం మొత్తం కనిపించేది. ఆవు-దూడలు, వాటితో పాటు నాగలి పట్టిన రైతు, రైతులు పట్టని సుత్తి- కొడవలి , కంకి- కొడవలి తప్పని సరిగా వుండాల్సిందే. వీటితో పాటు ఉదయించే సూర్యుడు, టీ గ్లాసు లాంటివి కూడా అక్కడక్కడా "స్వతంత్రంగా" కనిపించేవి. ఎవరైనా పిల్ల పెళ్ళి కోసం ఇంటి గోడకి వెల్ల వేయించిన [](<>)మరుసటి రోజు తెల్లవారే సరికల్లా దాని మీద అడ్డ దిడ్డంగా వుండే మాడ్రన్ ఆర్ట్ లా ఇవన్నీ తీర్చి దిద్దేవారు మన నాయకమ్మన్యులు.

సరే, ఎన్నికలైపోయాయి కదా అని ఆ పాత జ్ఞాపకాలన్నీ గుల్ల కొని వెల్ల వేసి తెల్లగా చేస్తే కొద్ది రోజుల్లోనే గోడలపై ప్రభుత్య ఆరోగ్య సూత్రాలు ప్రత్యక్షం. " జ్వరమా? మలేరియా కావచ్చు.క్లోరోక్విన్ వాడండి" ; "మసూచిని నిర్మూలిద్దామ్.." ఇక " ఇద్దరు లేక ముగ్గురు చాలు - ఎర్ర త్రికోణం" అంటూ ఎక్కడ 'పడితే' అక్కడ. ఇక్కడ "పడితే" అంటే ఆ స్టెన్సిల్ పట్టేంత చోటుంటే చాలన్న మాట.

సరే, అవన్నీ అమలు చేసేశాం అనుకునే సరికల్లా ప్రైవేటు ఆరోగ్య ప్రకటనలు - " లోధ్ర - అన్ని రకాల స్త్రీల సమస్యలకు - నేడే కొనండి", " గజ్జి- తామర ల నుంచి వెంటనే ఉపశమనం - జాలీమ్ లోషన్" " మీ గుప్త రోగాలకు వెంటనే సంప్రదించండి - డా.రావు , సెక్స్ స్పెషలిస్ట్".

ఆహా, ఇవేమీ లేవు మాకు అనుకుంటుంటే వచ్చేశాయి వ్యాపారాలు గోడల మీదకి : " చేనుకి చేవ - రైతుకి రొక్కం - గ్రో మోర్ "," జాలీ ఫేస్ పౌడర్ ", " దంత క్షయానికి వాడండి కోల్గేట్ ".

తర్వాత చేనుకి రాని చేవతో జాలి గా ఫేస్ పెట్టుకున్న రైతులందరినీ విప్లవాల బాట పట్టిస్తూ వచ్చేయి గోడల పైకి : " పోరాడితే పోయేదేమీ లేదు - సంకెళ్ళు తప్ప ", " అరచేతిని అడ్డుపెట్టి సూర్య కాంతిని ఆపలేరు", " కార్మిక కర్షక,విద్యార్ధి, మేధావి ఐక్యత వర్ధిల్లాలి", "వియత్నాం పై అమెరికా జులుం నశించాలి", " ఈజిప్టు పై ఇజ్రాయిల్ దాడిని ఖండించండి ","కంపూచియా కు వెంటనే స్వాతంత్ర్యం ఇవ్వాలి ", " బూర్జువాలపై సాయుధ పోరాటం సలపండి ".. ఇలా కురుపు సలిపినట్లు సలిపేసేవారు.

కొంత కాలానికి అవన్నీ సద్దు మణిగే సరికి చాలా చోట్ల గోడలు రూపాంతరం చెంది గేట్లు అయ్యాయి. ప్రకటనలు రోడ్డున పడ్డాయి. కాలాన్ని బట్టి మనమూ మారాలని నమ్మిన వ్యాపారాలు ఫ్లెక్సీ లు కనిపెట్టాయి. ఇవి పెయింటింగ్ ల కంటే దారుణం. నిముషాల్లో తయారవుతాయి, కొన్ని వందల ఏళ్ల దాకా మట్టిలో కలవవు. పైగా చవక. ఇక చూస్కోండి. ప్రతి సందర్భం లోనూ శుభాకాంక్షలు చెబుతూ డిల్లీ నాయకుల దగ్గరనించీ గల్లీ నాయకుల దాకా అందరూ దణ్ణాలు పెడుతూ ప్రతి స్తంభం మీదా వేలాడడం మొదలయ్యింది. ఇక పెద్ద పెద్ద కటౌట్ లు, హోర్డింగ్ లు సరే సరి. తమను నాయకులు గా భావించుకొనే వాళ్ళందర్నీ లోకల్ ఫోటోగ్రాఫర్లు తమ ఫోటో షాప్ ప్రతిభతో నడుస్తున్న పోజ్ లో , దణ్ణం పెడుతూ, నల్ల కళ్ల జోడు పెట్టుకుంటూ పోజులు పెట్టించి, వారి చుట్టూ పిల్ల నాయకుల్ని అతికించి హోర్డింగ్ ల పై వుంచారు.ఇందుగల దందు లేదను సందేహము వలదు అన్నట్లు ఈ ఫ్లెక్సీలు లేని చోటు లేదు - గుళ్ళు, గోపురాలు, రోడ్డు జంక్షన్ లు, దీప స్తంభాలు ఒకటేమిటి ఆఖరుకు శ్మశానాలలో కూడా ఈ ఫ్లెక్సీలు ప్రత్యక్షం. ఒక వేళ ఏదైనా గాలి దుమారం వచ్చి అవి చిరిగి పోయినా, విక్రమార్కుడి భుజం మీదనుంచి చూసినట్లు చూస్తూ నవ్వుతూ దణ్ణాలు పెడుతూ "సదా మీ సేవ లో" అన్నట్లుంటారు ఈ నాయకులు. ఇక జన్మదిన సందేశాలు, వోణీల పండుగలూ, వివాహాలు, ఆఖరుకి ఫస్ట్ నైట్ లు కూడా ఫ్లెక్సీ ల పై కనబడ వలసిందే.

మునుపటి ప్రైవేట్ బస్సులలో దేవుడి బొమ్మలు, దేవుని స్మరింపుము అనే సందేశం వుండేవి. బస్సులో లోపల చుట్టూ " హరే రామ హరే రామ .." పద్యం రాసేవారు. ఇప్పుడు ప్రభుత్వ బస్సులు కాబట్టి దేవుడి ప్లేస్ లో " పొగ త్రాగరాదు" వచ్చింది. "రామ రామ .." బదులు "దొంగలున్నారు జాగర్త" వచ్చింది. ఇక లారీల వెనక అంగుళం ఖాళీ లేకుండా రంగు రంగుల డిజైన్ లు. మునుపటి " నిదానమే ప్రధానము " పోయి " Horn OK Please", "తల్లి తండ్రి దీవెన", " శ్రీ తలుపులమ్మ తల్లి" వగైరాలు వచ్చాయి. మరి ఆటోల మాటో ? విచ్చలవిడి క్రియేటివిటీ. "అప్పు చేసి కొన్నా" "నన్ను చూసి ఏడవకు రా", " మా ఆవిడ తిట్లే నాకు దీవెనలు" ఇంకా ఎన్నో..

సరే, ఎక్కడో గోడలతో మొదలెట్టి ఆటోల దాకా వచ్చేశాము. ఈ అడ్వర్టయిజుమెంట్లను తిట్టుకోని మనిషంటూ వుండడు. కానీ ఆలోచిస్తే ఇవి లేని బ్రతుకు ఊహించుకోలేము. ఒక్క సారి ఊహించండి .. అన్నీ గోడలూ తెల్లగా, రోడ్లన్నీ ఒక్క ఫ్లెక్సీ కూడా లేకుండా ,లారీలు, ఆటోలు వెనకంతా ఖాళీగా వుంటే మనం పిచ్చెక్కి పోమూ!! ఏ రష్యా లోనో , నార్త్ కొరియా లోనో వున్న ఫీలింగ్ రాదూ !! మనకు చిరాకు తెప్పిస్తున్నా అవి మన చప్పటి జీవితాలకి ఉప్పు వంటివి. సరైన మోతాదు లో వుంటే జీవితం రుచిగా వుంటుంది. కొంచెం ఎక్కువైనప్పుడే వెగటనిపిస్తుంది. అందుకే తిట్టుకుంటూనే ఈ ప్రకటనలని ఆస్వాదిద్దాము.

(N.బాల సుబ్రహ్మణ్యం)

<!--EndFragment-->