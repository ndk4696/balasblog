---
title: మార్పు
date: 2025-02-09T06:11:15.316Z
genre: "Life "
readTime: "5 min "
thumbnail: /images/a2.png
---
మార్పు 

మారు లేదా నశించు ( Change or Perish) అన్న నానుడి అందరికీ తెలిసిందే. కానీ మారే వారు చాలా చాలా తక్కువ మంది. ఇలా ఎందుకో ఒకసారి  ఆలోచిద్దాం. 

ఎవరికైనా ఈ మాటలు చెప్పిన వెంటనే అవతలి వారి వయసుని బట్టి  చెప్పే కొన్ని ఉదాహరణలు చూడండి . 

పసిపిల్లలైతే :  " ఈ ముద్ద నువ్వు  తినకపోతే పిల్లి తినేస్తుంది/ కాకి ఎత్తుకుపోతుంది" ; " కళ్ళు మూసుకొని పడుకోకపోతే బూచాడికి ఇచ్చేస్తా "    

స్కూల్ కి వెళ్ళే పిల్లలైతే : " హోమ్ వర్క్ చేయక పోతే టీచర్ తిడుతుంది" ; "  జవాబు చెప్పలేక  పోతే క్లాస్ లో  అందరూ నవ్వుతారు " 

కాలేజీ కి వెళ్ళే పిల్లలైతే: " రోజూ చదవక పోతే పరీక్షలో ఫెయిల్  అవుతావు" ; " పిచ్చి పిచ్చి వేషాలేస్తే కాలేజీ నించి బయటకి పంపేస్తారు"

ఉద్యోగస్థులయితే : "దృస్టి పెట్టి పనిచేయక పోతే మేమో ఇవ్వాల్సి వుంటుంది" 

ఇంక బిజినెస్ మీటింగులు , మోటివేషన్ మాస్టర్లు ఐతే కోకొల్లలుగా ఎగ్జాంపుల్స్ ఇచ్చేస్తారు. డైనోసార్ ల దగ్గర నుంచి  కోడాక్ కెమెరా, నోకియా, యాహూ దాకా. మారక  పోతే మనకి  ఫ్యూచరే లేదంటారు.       

వ్యక్తులే కాదు.  సంస్థలు కూడా మార్పుని ఆహ్వానించక నశించాయి. ఆస్ట్రో టర్ఫ్ ని తెచ్చుకోక నశించిన మన దేశ హాకీ  దీనికి  గొప్ప ఉదాహరణ. తప్పు దిద్దుకొనే సరికి ప్రపంచం అందుకోలేనంత ముందుకెళ్లిపోయింది.  

ఇన్ని విషయాలు తెలిసినా మనం మారము . ఎందుకని ?  మనం గత వైభవం లోనే బ్రతకాలనుకుంటాం. గతంలో  ఎదురైన కస్టాలు బాధలు ఇప్పుడు ఆనందంగా చెప్పుకుంటాము. అందుకే సోషల్ మీడియాలో ప్రతి పది పోస్టులకి కనీసం ఒకటి తమ చిన్న నాటి ఆటలు, అలవాట్లు మీదనే 
వుంటుంది. అప్పటి రోజులే బాగున్నాయని మనం తరచూ వింటూ వుంటాం.  ఎందుకంటే అప్పుడు జరిగిన వాటి ముగింపు మనకి తెలిసిపోయింది కాబట్టి. కానీ ఇప్పుడు మనం ఏదైనా విషయం లో మార్పు  తీసుకు వస్తే   పర్యవసానం ఏమిటో  తెలీదు. ఫెయిల్ అవుతామేమో ననే భయం మనల్ని మారనివ్వదు . మారితే వచ్చే ప్రయోజనాన్ని  సాధారణంగా మనం ఎప్పుడూ ఉదాహరణగా చెప్పం.   

ఈ భయం పోవాలంటే మనం "నెగెటివ్ స్ట్రోకింగ్ "  నుంచి " పాజిటివ్  స్ట్రోకింగ్" కి మారాలి. ఉదాహరణకి " నువ్వు వెంటనే నిద్రపోతే రేపు ఒక కొత్త ఆట నేర్పిస్తా"," నువ్వు జవాబు చెప్తే క్లాస్ లో అందరూ నిన్నే మెచ్చుకుంటారు " ,  " రోజూ చదివితే నీకు IIT సీటు గ్యారంటీ ", " నువ్వు మంచి రిసల్ట్స్ తెస్తే ప్రమోషన్ రావచ్చు".. ఇలా చేస్తే వెంటనే సత్ఫలితాలు వచ్చేస్తాయి అని అనుకోవద్దు . కనీసం ఒక పాజిటివ్ దృక్పధం ఏర్పడుతుంది. క్రమేణా అది మార్పుకి దోహదం చేస్తుంది.  

అందుచేత "మారు లేదా నశించు ( Change or Perish)" అనే  నెగెటివ్ దృక్పధం బదులు ఇక నుంచీ "మారు - వికసించు (change and Flourish)" అనే పొజిటివ్ దృక్పధాన్ని సొంతం చేసుకోవాలి. 

P.S : (FIDE అనే  సంస్థ ప్రపంచంలో చెస్ ఆటను శాసిస్తోంది. కానీ ఇప్పటి జనరేషన్ వారి ఆశలు/ఆశయాలకు అనుగుణంగా మారలేక అనేక విమర్శలు ఎదుర్కొంటోంది. ఆన్లైన్ గేమ్ లు, స్ట్రీమింగులు వచ్చేసినా  అది ఇంకా పాత రూల్స్, డ్రస్ కోడ్ లు పట్టుకుని వ్రేలాడుతోంది. కేవలం జీన్స్ వేసుకున్నాడని ఇటీవల  ఒక అగ్రశ్రేణి ఆటగాణ్ణి బయటకి పంపేసింది. అతను, ఇంకా అనేకమంది  అగ్రగామి ఆటగాళ్ళతో కలిసి  పోటీగా " ఫ్రీస్టైల్ చెస్ గ్రాండ్ స్లామ్"  అని మొదలు పెట్టాడు . ఇందులో పావులు తప్ప మిగిలిన అన్నీ బలాలని ఆఖరి వరుసలో ఎప్పటిలా కాకుండా  రాండమ్ గా పెడతారు.దానితో ఆటగాళ్లు తమ ఎత్తుల్ని గుర్తుపెట్టుకోడానికి కుదరదు. దీనిని  చెస్ 960 అని కూడా అంటారు. అంటే 960 పొజిషన్లు వుంటాయి. దీనితో ఆటగాడు తన క్రియేటివిటీ మీదే ఆధారపడాలి. ఇది అందరికీ నచ్చితే FIDE యొక్క ఆధిపత్యం క్రమంగా క్షీణిస్తుంది. FIDE  మారుతుందా లేక నశిస్తుందా అన్నది ఇప్పుడు చూడాలి.)

(నండూరి బాల సుబ్రహ్మణ్యం)