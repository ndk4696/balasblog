---
title: సైడు కిక్కులు
date: 2024-02-19T04:54:00.112Z
genre: "Life "
readTime: 5 min
thumbnail: /images/chatgpt-image-nov-15-2025-08_21_34-pm.png
---
<!--StartFragment-->

సైడు కిక్కులు

మన సినిమాల్లో హీరో ఎంత గొప్పవాడు కానీయండి, ఒక సైడు కిక్కు లేకపోతే అతనికి గుర్తింపేదీ? హీరోయిన్ ని హీరోతో కలపడం తప్పని సరిగా సైడు కిక్కే చెయ్యాలి కదా. అందుకోసం హీరోయిన్ తో చీవాట్లు తినడం, లేదా విలన్ చేతిలో దెబ్బలు తినడం లేక ఒక్కోసారి హీరో చేతే తన్నులు తినడం, ఆనక హీరో బుజ్జగిస్తే స్నేహం కోసం అని ఒక సారి ఏడవలేక నవ్వడం... ఎన్నిసార్లు చూడలేదూ.

ఇప్పటి సినిమాల్లో సైడ్ కిక్కుల్ని మరీ ఘోరంగా అవమానించేస్తున్నారు కానీ పాత సినిమాల్లో [](<>)వాళ్లకి చాలా ప్రాముఖ్యత ఉండేది. జానపదాల్లో అయితే హీరో గారు వీరావేశంతో మాంత్రికుడి గుహలోకి వెళ్లి అక్కడ అమాయకంగా రాయిలా మారిపోతే ఒక పువ్వో, మంత్రదండమో, మంత్రజలమో కష్టపడి తీసుకొచ్చి హీరో గారిని మామూలు మనిషి లా మార్చే veerudu సైడు కిక్కే కదా.

ఇక సాంఘిక సినిమాల్లో అయితే హీరో హీరోయిన్ల మధ్య అపార్ధాలు తొలగించి శుభం కార్డు వేయించే గురుతర బాధ్యత సైడుకిక్కుదే.

హీరోయిన్లకి కూడా లేడీ సైడు కిక్కులుంటారు. అక్కడి వార్తలు ఇక్కడ, ఇక్కడివి అక్కడ మొయ్యడం లో వీరు నిష్ణాతులు. రాజ కుమార్తెలకి చెలి కత్తెలు గానో, సాంఘిక హీరోయిన్లకి క్లాసుమేట్ గానో చిన్న చితకా పనులు చేయడం వారి డ్యూటీ.

ఇక విలన్ల దగ్గర వుండే సైడు కిక్కుల పరిస్థితి మరీ దయనీయం. మాటి మాటికీ "యస్ బాస్" అనడం, పని సరిగ్గా చెయ్యక విలన్ చేత, క్లయిమాక్స్ లో హీరో చేత తన్నులు తినడం మినహా వీరికి డైలాగ్ లే వుండవు. అయితే కండలు పెంచి క్రూర మొహాలతో ఉండి కూడ బకరాలై పోతారు.

కానీ ఈ సైడు కిక్కులు లేకపోతే సినిమాల్లో కిక్కే ఉండదు. సాధారణం గా వీరు చాలా టాలెంటెడ్ నటులు. అద్భుత మైన టైమింగ్ తో డైలాగ్ లు చెప్తారు. నవ్విస్తారు. కంట తడి కూడ పెట్టిస్తారు. కొందరి నటనా ప్రాభవం హీరో హీరోయిన్లని మించి ఉంటుంది. ముఖ్యంగా కొత్త హీరో ల దగ్గిర బాగా అనుభవం వున్న సైడుకిక్కుని పెడతారు. కవర్ చెయ్యడానికి.

ఒక సారి సైడు కిక్కుగా క్లిక్ అయితే అతని బతుకు మొత్తం సైడు కిక్కే అయిపోతుంది. హీరో గా రాణించే ప్రతిభ వున్నా పైకి రానీయరు. ముఖంలో భావాలు పలికించలేని, ఒక చిన్న డైలాగు కూడ సరిగా చెప్పలేని డబ్బున్న వంశపారంపర్య హీరోలకి సేవలు చేస్తూ తెర జీవితం గడపవలసిందే.

మనల్ని రంజింపచేయడానికి శ్రమ పడుతున్న టాలెంటెడ్ సైడు కిక్కులందరికీ కృతజ్ఞతలు చెబుదాం.

(నండూరి బాల సుబ్రహ్మణ్యం)

<!--EndFragment-->