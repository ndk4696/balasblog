---
title: సమాజం
date: 2025-03-23T05:36:23.322Z
genre: "Life "
readTime: "3 min "
thumbnail: /images/a2.png
---
<!--StartFragment-->

సమాజం

“బాబూ, నీకు వుద్యోగం వచ్చి మూడేళ్లు అయ్యింది. ఇప్పుడేనా పెళ్లిచేసుకుని స్థిరపడరా.”

“సరే నాన్నా. కానీ నాకు నచ్చిన అమ్మాయినే చేసుకుంటాను. నువ్వేం సంబంధాలు చూడొద్దు. ”

“ఒకే. కానీ ఒకటి ఆలోచించు. పెద్ద వాణ్ని చెప్తున్నాను. విను. పెళ్లి అన్నది అమ్మాయి అబ్బాయి కి మాత్రమే కాదు. రెండు కుటుంబాలకి సంబంధించినది. అంతే కాదు. ఈ సమాజం కూడా అంగీకరించాలి. అలాంటి పిల్లని చూసుకో. ”

“అలాగే నాన్నా. రెండు కుటుంబాలే కాదు. ఈ సమాజం కూడా ఒప్పుకున్న అమ్మాయినే చేసుకుంటాను.”

\-------

“నాన్నా. నాకు ఈ అమ్మాయి నచ్చింది. ఫోటో చూడు. ”

“సంతోషం. అందానిదేముంది. నీకళ్లకు నచ్చితే చాలు. నాకు ఓకే. మరి అమ్మాయి కులం, మతం , సాంప్రదాయం , జాతకం అన్నీ కనుక్కున్నావా?”

“అన్నీ తెలుసుకున్నాను. కానీ ఏదీ మ్యాచ్ కావడం లేదు.”

“ అదేంటి ? మరి ఎలా ఒప్పుకుంటాం? “

“ ఇప్పుడేగా ఫోటో చూసి నువ్వు ఒకే అన్నావు. వాళ్ళ ఫామిలీ కూడా ఓకే చెప్పారు. ఈ సమాజం కూడా ఒప్పుకుంది. అందరూ నన్ను మెచ్చుకున్నారు కూడా.”

“ఎవర్రా ఆ సమాజం ? వాళ్ళు మెచ్చుకోవడ మేంటీ?”

“ఆ సమాజం కాదు నాన్నా. ఈ సమాజం.”

“అదేంటిరా?”

“అదే. నా ఫేస్బుక్, వాట్సాప్, ఇంస్టాగ్రామ్ ఫ్రెండ్స్, ఫాలో చేసేవాళ్ళు. వాళ్ళనే కదా

‘**e-సమాజం’** అంటారు.

“ ఓరి దేవుడో! కొంప ముంచావు కదరా. ఈ సమాజం అంటే నీకలా అర్ధమైందా!!”

(నండూరి బాల సుబ్రహ్మణ్యం)

<!--EndFragment-->