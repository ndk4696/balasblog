---
title: "సాంకేతికత "
date: 2025-01-28T05:28:39.516Z
genre: Life
readTime: "5 min "
thumbnail: /images/life-sankethikatha.jpg
---
<!--StartFragment-->

( శ్రీ పానుగంటి లక్ష్మీ నరసింహారావు గారి " సాక్షి" వ్యాసాలు క్రమముగా మరుగున పడిపోయాయి. కొంత మందికి గుర్తున్నా ఇప్పుడు వాటిని వెదికి చదివే ఉత్సాహం లేదు. చాలా మందికి వాటి గురించి తెలియదు. వాటిని ఒకసారి అందరికీ జ్ఞాపకం చేయడానికి చేసిన ఒక చిన్న ప్రయత్నం ఇది.)

నేనీ దినమున సభాభవనమునకు బోయినపుడు అచ్చటకు ప్రధాన వక్త సకాలమునకు రానందున నన్ను ఆ స్థానములో నిలబెట్టినారు. అయ్యా, నేను కేవలము శ్రవణానందమునకై ఇచ్చటకు విచ్చేసినాను. నేనుపనన్యసించిన [](<>)సభికులు మెచ్చ రేమోనను సందేహము వెళ్ళబుచ్చితిని. ఉపన్యాసము లేకున్న సభికులు మీదబడి కొట్టుదురని, కావున తమరే ఏదో ఒక అంశము పై మాటలాడి పరువు నిలపవలసినదని నిర్వాహకులు నన్ను బ్రతిమాలుటచే గత్యంతరము లేక నుపన్యాస వేదికపై ఉపస్థితుడనైతిని.

అయ్యాలారా, అమ్మలారా నేనీ దినమున నా కిస్టము లేకున్ననూ , మీకిస్టము లేని విషయము పై నుపన్యసించ నిశ్చయించితిని. అయిననూ ఉపన్యాసముల వలన సమాజములో మార్పు వచ్చునా? అటులైనచో సమాజమెప్పుడో బాగుపడెదిది కదా. ఎందరో ప్రవచన కారులుత్తమమైన సూక్తులు ,నీతులు, ధర్మములు , హితబోధలు చేయుచుంటిరే , మరి మనుజులలో నీతి,నిజాయితీ పెరిగెనా ? ఆయనెవరో శ్రీ శ్రీ నామధేయుడు మహాప్రస్తాన మని యొక ఉద్గ్రంధము రచించినంత మాత్రమున దేశములో విప్లవము వచ్చినదా ? లేదే ? ఆయనే కాబోలు నా ఉపన్యాసములలో పేనంత భావానికి ఏనుగంత చెప్పుదునని వ్యంగ్యోక్తి విసిరెనట. నిజమే. ఆతడు గొప్పవాడు.నేను సామాన్యుడను. ఆతడు హిమవన్నగము. నేను పాండవుల మెట్ట. ఆతడు విమానము.నేను ఎద్దులబండి. (అయ్యా తమరు గాడి తప్పుచున్నారు. మీరే అంశము మీద మాట్లాడుదురో శెలవిండు.. అని సభికుల కేకలు )

ఇదిగో ఆ విషయమునకే వచ్చుచున్నాను. గర్భవతి నవమాసములైన పిదప ప్రసవించకుండునా? మామిడి కాయలు మాగ బెట్టిన తరువాత పండకుండునా ? ఎసట్లో బియ్యము వేసిన పిదప ఉడుకకుండునా? ఒక్క పది నిముసములు ఓపిక పట్టలేకున్నారా? ఇటుల సులువైన, నిత్య జీవితములలోని ఉదాహరణములతో అరటి పండు వలిచినట్లు చెప్పుచుంటినని నా భావములను పేనుతో బోల్చుట న్యాయమా ? నేను చెప్పెడిది కాకి చెమ్మల నుపన్యాసమా! వారి కవితా ఝురి ముందు నా హిత వాక్యములు పంచబంగాళ మైపోవునా ? (మరలా గాడి తప్పుతున్నారని గేకలు ). సరియే, పోనిండు. మీరింత అసహన పరులైతిరేమి? మంచి మాటలు ఏల పొసగుట లేదు? పూర్వము మన పెద్దలు చెప్పిన మాటలను రామవాక్యము వలె పాటించెడివారమే. ఇప్పుడవి వెగటయిబోయేనా ?

లోకము మారినది. నిజమే. మార్పు ప్రకృతి ధర్మము . కానీ ఆమార్పు మన సంస్కారమును పెంచెడిదిగా నుండవలేనే. కొండ నాలికకు మందు వేసిన ఉన్న నాలుక ఊడెననునట్లు ఐనది కదా. ఆధునిక సాంకేతికత ను దొరకబుచ్చుకుని సుఖపడుచున్నామనుకొనుచున్నారా? ఏమి మీ ఆధునికత. ప్రతి వారూ చేతిలో నొక మొబైలు ఫోను బట్టుకొని తిరుగుటయే కదా. దానికోసము వేలాదిగా సొమ్ములు వెచ్చించుట. నిముసమునకు అధమ పక్షము రెండు సార్లు దీని ముఖ దర్శనము చేయకున్న మీ మనసుకు స్వాంతన లేదు కదా. స్వంత ఆలోచన పోయినది. స్వంత భాష పోయినది. గూగులమ్మయే ఆరాధ్య దైవమైనది. ఆమె లేనిచో బ్రదుక లేని పరిస్థితి. అవి ఏమి - వాట్సాపులా , ఫేసు బుక్కులా , ఇంస్టా గ్రాములా, ఇంకనూ అనేకములా . అవి లేక పోయిన మీకు పిచ్చి ఎక్కుచున్నాదా ? ఇంతకూ వానిలో ఏమంత మహాభాగ్యమున్నదని వానికి లొంగి పోయినారు ? కూర ముక్కకు ఆశ పడిన ఎలుక వలె పోయి పోయి వాటి బోనులో చిక్కి నారు. ఇక బయటకు రాలేక నానా ఆగచాట్లు పడుచున్నారు. కనీసము ఈ సాంకేతికత ను మీ జ్ఞానమును పెంపొందించు కొనుటకు ఉపయోగించుచున్నారా? లేదే. ఎప్పుడునూ పోసికొలు కబుర్లు, వంకర మాటలు, ఇతరులను ఆక్షేపించుట,పుకారులు లేపుట, ఉన్నవి లేనివి వ్రాసి తమ నాయకులను పొగడుకొనుట, ఇతరులను తెగడుట. ఇంతియే కదా వాని యుపయోగము. శాస్త్ర పరిజ్ఞానము, కళలు, సాహిత్యము, మున్నగు వానిని గూర్చిన సమాచార మంతయూ నుచితముగా లభించుచున్నదే . మీలో నూటికి ఐదుగురైననూ వాటిపై దృస్టి సారించితిరా ? లేదే!. మనకు సినిమా కబుర్లే కావలెను. సమాజములో ఎడ నెడ జరుగు హత్యలు, మానభంగముల వార్తలే కావలెను. వానినే రోజు మొత్తము చూడవలెను. దీని వలన మీ బుర్రలు మొద్దు బారిపోవుచున్నవి. మానసిక వికాసము కలుగుట లేదు. ఆలోచనా శక్తి క్షీణించినది. ముఖ్యముగా మీ ఏకాగ్రత క్షీణించినది. సహనము చచ్చినది. పట్టుమని పది నిముసముల పాటు ఒక పుస్తకము చదువలేకున్నారు. రెండు పేజీలు వ్రాయలేకున్నారు. చిన్న పద్యము కూడా కంఠస్తము చేయలేకున్నారు. అందుకే విమర్శలు సహింపలేకున్నారు. మంచిని గ్రహింపలేకున్నారు. మీ మేధా శక్తిని గాడిదగత్తర చేయుచున్న ఈ మాయదారి ఆధునికత పై మీకెందుకంత మోజు?

నేను బ్రహ్మ కాయ వలె వదరుచున్నానని మీరనుకొనిననూ నా కభ్యంతరము లేదు. మంచి జెప్పువాడు గుద్దితేనేమిరా యను వేమన వాక్యము గుర్తొన్చు కొనుడు. కషాయము చేదుగనే యుండును. కానీ వళ్ళు చక్కబరచుటకు అదియే కావలెను. మీరికనైననూ ఈ మొబైలు వ్యసనమును వదిలించుకొనుడు. మీ అర్ధాయుష్కాలము ఎలాగూ వృధా చేసితిరి. మిగిలిన జీవిత మైనను మీపై మీకు స్వామిత్వముతో జీవింపుడు. ఇది మీకొరకు కాదు. మీ పిల్లల కొరకు. ఏలనన మీరు చేయుచున్న పనులనే మీ పిల్లలూనూ చేయుదురు. వారు మీరు చెప్పినట్లు చేయరు. మీరు ఏమి చేయుచున్నారో అదియే చేయుదురు. కనుక నాయనలారా (ఇక దిగు దిగు మని కేకలు .. )అది ఏమి. మైకు లాగివేయు చున్నారా. అలాగు మీది మీదికి వచ్చుచున్నారేమి? మా కాలములో ఇటుల వుండెడిది కాదు .. అయ్యో .. బయటకు గెంటి వేయు చున్నారే....

(నండూరి  బాల సుబ్రహ్మణ్యం)