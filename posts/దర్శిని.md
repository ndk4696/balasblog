---
title: "దర్శిని "
date: 2025-01-26T05:49:54.139Z
genre: "Life "
readTime: "3  min "
thumbnail: /images/a2.png
---
దర్శిని 

నువ్వు పుట్టిన దగ్గర్నుంచి చూస్తున్నాను. ఎప్పుడూ ఇంత డల్ గా లేవు. ఎంత హుషారుగా వుండేవాడివి. చిన్నప్పుడు నీకు కోపం వస్తే  నీ బొమ్మలు, బంతులు  నామీదకి విసిరేసే  వాడివి. తర్వాత అమ్మతో మారాం చేసే వాడివి. బాగా చదవడం లేదని  నాన్నతిడితే   తలుపులు వేసేసుకుని  ఏడ్చేవాడివి. కానీ తర్వాత మామూలే. ఎప్పుడూ కంప్యూటర్ లో గేమ్ లు ఆడుకోవడం , టైమ్ వేస్ట్ చేసుకోవడం. పరీక్షల టైమ్ లో  అర్ధ రాత్రి దాటే  దాకా చదవడం. అన్నీ చూశాను. నీ లాగే నీ అక్క కూడా . ఎప్పుడూ మొబైలు ఫోన్ పట్టుకునే వుండేది . అప్పుడప్పుడు నా దగ్గరికి వచ్చేది. నేనేమైనా కొత్త విశేషాలు చెబుతానేమోనని.  ఏవో కొన్ని చెప్తే వినేది. ఎంత అర్ధం చేసుకుందో నాకు తెలీదు. 

ఒక నెల నుంచి గమనిస్తున్నాను . ఏదో కోల్పోయిన వాడిలా వుంటున్నావు. గది దాటి బయటకి వెళ్ళడం లేదు. రెండు మూడు సార్లు ఎప్పుడూ లేనిది మందు కూడా తాగావు. ఏదైనా లవ్ ఫైల్యూర్ అయి వుంటుంది. ఇవన్నీ ఆ లక్షణాలే. అమ్మా నాన్న తో కూడా చెప్పలేదు కదూ. నాకు తెలుసు లే. వాళ్ళకి  పాపం ఏమీ తెలీదు. నువ్వు మామూలు గానే వున్నావనుకుంటున్నారు. నాకెలా తెలుసు అనుకుంటున్నావా ? చెప్పాను గా నువ్వు పుట్టినప్పటి నుంచీ నాకు తెలుసని.  

నేను నీకన్నా ముందు చాలా మందిని చూశాను. వాళ్ళ ఏడుపులు , కేరింతలు అన్నీ నాకు తెలుసు. అలా  నిరాశ గా కూర్చుంటే ఉపయోగం లేదు. నా దగ్గరికి రా. ఏసీ వేసుకుని గదిలో మంచానికే పరిమితమై పోకు. లోకాన్ని చూడు. సూర్యుణ్ణి చూడు. చంద్రుణ్ణి చూడు. నక్షత్రాలని చూడు. వీచే గాలిని చూడు. కురిసే వానని చూడు. కూసే కోయిలని చూడు. చిగురించే చెట్టుని చూడు. ఇవేవీ ఎప్పుడూ దిగులుగా వుండవు. ఎందుకంటే అవేవీ ఏదో ఆశించి పని చెయ్యవు. తమకు చేతనైన పని చేసుకుంటూ పోవడమే. అందుకే అవంటే అందరికీ ఇస్టం. ఇస్టమేమిటి , అవి లేకుండా బ్రతక లేము. నిన్ను నువ్వు  బంధించుకోకు.  రోజూ వచ్చి  నా ఒడి లో కూర్చో.స్వేచ్చా వాయువులు పీల్చుకో. నీలో మార్పు నువ్వే చూస్తావు. గది తలుపులు తీసి  బయటకి వెడితే అసలు లోకాన్ని చూస్తావు.   

మహామహు లందరూ బయటి లోకాన్ని చూసే గొప్పవాళ్ళయ్యారు. ఇంకా గొప్ప వాళ్ళు  తమ లోకి తాము చూసుకున్నారు. వాళ్ళు యోగీశ్వరులయ్యారు లేదా పిచ్చి వాళ్లయిపోయారు. కానీ దానికి ముందు నేను చూపించిన  లోకాన్నే చూశారు.  

ఇంతకీ నేనెవరో ఇంకా తెలియలేదా. నీకు,బయటి ప్రపంచానికి వారధిని. నీ గది కిటికీని. 

(N. బాల సుబ్రహ్మణ్యం)