---
title: ఇంద్రలుప్తకం
date: 2025-03-24T05:38:32.943Z
genre: "Life"
readTime: "5 min "
thumbnail: /images/life-indralupthakam.png
---
<!--StartFragment-->

రోజూలాగే ఆఫీస్ నించి వచ్చి ముఖం కడుక్కుందామని వాష్ రూమ్ కి వెళ్ళాను. సబ్బు పట్టించిన తర్వాత ముఖం పెద్దగా అనిపించింది. 40 ఏళ్లు దాటాక పొట్ట పెద్దగా అవడం సహజం. ముఖం కూడా పెద్దదవుతుందా ఏమిటి ? ఈ మధ్య తరచూ ఈ ఫీలింగ్ కలుగుతోంది. డాక్టర్కి చూపించాలేమో. ఎందుకైనా మంచిది. ముందు శ్రీమతి ని అడుగుదాం అని బయటకు వచ్చి ముఖం తుడుచుకుంటూ అడిగాను.ఆడగ్గానే ముఖం చిట్లించి “ ఏడ్చినట్టే వుంది. ముఖం పెద్దదవడం కాదు. మీకు బట్ట తల వస్తోంది ” అని [](<>)తేల్చి చెప్పి పెద్దగా నవ్వింది శ్రీమతి. వెన్నులో మెల్లగా వణుకు పుట్టుకొచ్చింది. “నో....” అని పెద్దగా నాలో నేనే అరుచుకున్నాను. ఇప్పటి దాకా ఈ డైరెక్షన్ లో ఆలోచించనందుకు నన్ను నేనే తిట్టుకున్నాను.

ఆలస్యం చేయకుండా ల్యాప్ టాప్ ఓపెన్ చేసి గూగులమ్మ ని ప్రార్ధించాను - దీని గురించి వివరాలు , నివారణ మార్గాలు చెప్పమని. అర్ధం కాని మెడికల్ పదాలతో రెండు పేరాలు అదరగొట్టి చివరకి డాక్టర్ కి చూపించుకోమంది. చిన్న దగ్గొచ్చినా, తుమ్మొచ్చినా ప్రాణం పోయే ఛాన్స్ లేక పోలేదు అని మామూలుగా చెప్పే గూగులమ్మ ఈ సారి మాత్రం ఆశ్చర్యంగా దీనివల్ల పెద్ద కొంపలేవీ మునిగి పోవు అని చెప్పింది.

తర్వాతి ఆరు నెలలు చూడని డాక్టర్ లేడు, వాడని మందు లేదు. డెర్మటాలజిస్ట్, ఏండోక్రినాలజిస్ట్, ట్రైకోలోజిస్ట్ వగైరా డాక్టర్లు, వాళ్ళ మందులు, షాంపూలు వాడాను. ఇంప్రూవ్మెంట్ వచ్చింది. బట్టతల సైజ్ లో. రోజురోజుకూ పెరుగుతోంది. కొంతమంది టోపీ పెట్టుకోమన్నారు. ఖరీదైన బట్టలేసుకున్న కనస్ట్రక్షన్ వర్కర్ లా వున్నానని అందరూ అంటుంటే తీసేశాను. ఆయుర్వేదం, యునాని, నాటు వైద్యం, ప్రకృతి వైద్యం - వాళ్ళు ఇచ్చిన తైలాలు, పసర్లు అన్నీ జేబులో తైలం మొత్తం హరించుకు పోయేదాకా వాడిన తర్వాత ట్రీట్మెంట్ పూర్తి అయ్యింది. బట్టతలకి కూడా పూర్తి షేపు, కలరు వచ్చేసి ఈ విషయంలో ఓ క్లారిటీ వచ్చేసింది.

మానవ ప్రయత్నం అంతా అయిపోయింది కానీ ఆశించిన ఫలితం రాలేదు కాబట్టి ఇంక మనశ్శాంతి కోసం ప్రవచనాలు వినడం మొదలు పెట్టాను. కళ్ళు మూసుకుని గరికపాటి వారిని వింటున్నాను. ఆయన ఏదో పురాణం చెబుతూ మధ్యలో బుర్రలో సరుకు వుండడం ముఖ్యం. బుర్రమీద వెంట్రుకలు లేకపోతేనేం? నా తల చూడండి. ఇంచుమించు గుండే కదా. నస్టమేమిటీ ? ఎంతమంది లేరు బట్టతలతో. వాళ్ళందరూ బ్రతకడం లేదా ? బట్టతల వచ్చిందంటే అది మీ తప్పు కాదు. మీ కుటుంబం లో వున్న జన్యు లోపాలు. దానికి ఎవరూ ఏమీ చేయలేరు. ఎవరయినా అడిగితే ఇది ఇంద్రలుప్తకం అనే వరం అని చెప్పండి.

తలమీద గుప్పెడు వెంట్రుకలు జీవితంలో మీ ఆనందాన్ని దూరం చెయ్యనివ్వకండి అయ్యా, చెయ్యనివ్వకండి అమ్మా అంటూ చేతులెత్తి ఆయన దణ్ణం పెడుతుంటే ఉలికి పాటుతో మెలకువ వచ్చింది. జ్ఞానోదయం అయ్యింది. మనసు తేలిక పడింది. ఆనందంగా, తృప్తిగా నా ఇంద్రలుప్తకాన్ని తడుముకున్నాను.

(నండూరి బాల సుబ్రహ్మణ్యం)

<!--EndFragment-->