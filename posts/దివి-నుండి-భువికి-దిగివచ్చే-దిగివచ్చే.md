---
title: దివి నుండి భువికి దిగివచ్చే దిగివచ్చే ..
date: 2025-03-19T06:27:03.602Z
genre: "Life "
readTime: "5 min "
thumbnail: /images/a2.png
---
దివి నుండి భువికి దిగివచ్చే దిగివచ్చే .. 

ఎట్టకేలకు  ఇద్దరు వ్యోమగాములూ  తొమ్మిది నెలల తర్వాత నేలకు దిగి వచ్చారు. ఒక విధంగా ఇది వారికి పునర్జన్మ లాంటిదే. ఇంకో రెండు మూడు రోజులు అన్ని మీడియా చానళ్ళు, సోషల్ మీడియా, న్యూస్ పేపర్లు వారి వార్తలతో జనాలని ఊదరగొట్టేస్తాయి. స్కూళ్ళలో ఈ విషయం మీద వ్యాసరచనలు, వక్తృత్వ పోటీలు,డ్రాయింగు పోటీలు నిర్వహిస్తారు. పిల్లలందరూ తాము పెద్దయ్యాక ఆస్ట్రోనాట్ లు అవుతామంటారు. ప్రభుత్వాలు ఏవో అవార్డ్ లు ప్రకటిస్తాయి. ఆ తర్వాత షరా మామూలే. అందరూ ఈ విషయం మర్చిపోతారు. ఎవరి పనులు వాళ్ళు చూసుకుంటారు. 

పాపం ఆ వచ్చిన వాళ్ళ తర్వాతి జీవితం గురించి పట్టించుకొనేదెవరు? వాళ్ళకి ఎముకలు బలహీనమై పోతాయని, ఇన్ఫెక్షన్ లు తొందరగా రావచ్చని, దెబ్బలు తగిలితే త్వరగా తగ్గవని,చూపు మందగించ వచ్చని, నడక బ్యాలెన్స్ తప్పిపోతుందని , రేడియేషన్ ప్రభావం వుంటుందని.. ఇలా ఎన్నెన్నో ఆరోగ్య సమస్యలు వస్తాయని ముందే పేపర్ల లో వచ్చేసింది." నాసా"  వారికి సహాయం చేస్తుంది. కానీ బాధ పడవలసింది మాత్రం ఆ ఇద్దరే కదా. 

మీడియా లో ఇంకో పెద్ద చర్చ ఈ  ఆస్ట్రోనాట్ల జీతాలెంత?  ఇన్ని రోజులకీ  వాళ్ళకి ఓవర్టైమ్ ఇస్తారా ? మొత్తం ఎంత వెనకేసుకోగలరు ?.. ఇదే కదా అందరికీ  ఆసక్తి కరమైన సబ్జెక్ట్ . జవాబులు చెప్పాలంటే వాళ్ళ జీతాలు సగటున ఏడాదికి లక్ష డాలర్లు. ఓవర్టైమ్ ఇవ్వరు. రోజుకి ఎక్స్ట్రా ఓ 4 డాలర్లు పడేస్తారు. అంటే ఎక్స్ట్రా వచ్చేది ఓ 1100 డాలర్లు - అంటే 9 నెలలకీ  సుమారు  ఓ లక్ష రూపాయలు.   

కానీ ఈ తొమ్మిది నెలలు వాళ్ళు అనుభవించిన మానసిక ఘర్షణకి వెల కట్టగలమా ?  ఇన్నాళ్ళూ పాపం శూన్యం లొ కూర్చుని, శూన్యం లోకి చూస్తూ , శూన్యమైన వారి జీవితాల గురించి ఆలోచించుకుంటూ ఎంత బాధ అనుభవించారో ?  ఈ మానసిక వత్తిడి ప్రభావం వారి తర్వాతి జీవితాన్ని ప్రభావితం చేస్తుందని డాక్టర్లు చెబుతున్నారు. అంత కస్టానికి  కట్టిన విలువ రోజుకి 4 డాలర్లు మాత్రమేనట. అమెరికా అధ్యక్షుల వారు గత నెల రోజులుగా గోల్ఫ్ మీద పెట్టిన ఖర్చు అక్షరాలా 18 మిలియన్  డాలర్లని నిన్ననే చదివాను. దీనినుండి నేర్చుకోదగ్గ  పాఠం - లోకంలో శ్రమకు తగ్గ ఫలితం అందరికీ రాదు. 

ఏ మీడియా లో చూసినా సునీతా విలియమ్స్ పేరే. పాపం అమె సహచరుడు బారీ విల్మోర్ గురించి మనదేశం లో పట్టించుకొనే వాడే లెడు. సునీతకి 59 ఏళ్లు, విల్మోర్ కి 62 ఏళ్లు. పోనీ సునీత మన దేశానికి చెందినదా  అంటే అదీ కాదు. ఆవిడ అమెరికాలోనే పుట్టి పెరిగింది. అమె తండ్రి గుజరాత్ లో పుట్టి 1950 ల లోనే అమెరికా కే వలస వెళ్ళి పోయాడు. అక్కడ ఒక స్లోవేనీయన్ వనితను పెళ్లిచేసుకున్నాడు. సునీత తన తల్లిదండ్రుల రెండు దేశాలనూ సమానంగా నే ప్రేమిస్తుంది. ఒక సారి స్పేస్ లో కి వెళ్ళినపుడు స్లోవానియ జెండా ని, గుజరాతీ సమోసా తీసుకెళ్లిందట. కానీ ఎందుకో ఆమె పేరులో కొంత భారతీయత వున్నందునేమో  మన మీడియా  ఎప్పుడు ఆమె పేరే ఎక్కువ గా చెబుతుంది. అమె భారతీయనారి  అనే భావన కలగ జేస్తుంది. మరి  విల్మోర్ అమెరికాలో ఆమెరికన్స్ కే పుట్టి పెరిగిన వాడు.  వారు చేసినది ఒక సాహస యాత్ర. మొత్తం మానవాళికి సంబంధించినది. ఇద్దరూ సమానంగా కస్టపడ్డారు. ఏ ఒక్క దేశానికో జాతికో కాదు. అందుకే వారిద్దరిగురించీ చెప్పుకోవాలి. కేవలం ఇండియన్ పేరు వున్న మాత్రాన ఒక్కరి గురించే చెప్పడం భావ్యం కాదు.   ఇది నా అభిప్రాయం.   

మన మీడియా కూడా ఇటువంటి  సెలబ్రిటీ ల పర్సనల్ విషయాల మీద కాకుండా వారి ప్రతిభ గురించి, వారి వారి రంగాలలో చేసిన కంట్రిబ్యూషన్ గురించి ఎక్కువ గా వ్రాస్తే తర్వాతి తరానికి మార్గదర్శకం గా వుంటుంది. 

సునీత విలియమ్స్, బారీ విల్మోర్ లకు శుభాకాంక్షలు.    

(నండూరి బాల సుబ్రహ్మణ్యం)