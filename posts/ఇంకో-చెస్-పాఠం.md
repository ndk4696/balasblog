---
title: ఇంకో చెస్ పాఠం
date: 2025-02-03T06:10:05.937Z
genre: "Life "
readTime: "3 min "
thumbnail: /images/a2.png
---
ఇంకో చెస్ పాఠం 

వరల్డ్ చాంపియన్ గా గుకేష్ గెలిచినప్పటినుంచి చెస్ ఫాలో అవడం అలవాటైంది. నిన్న ముగిసిన టాటా స్టీల్ చెస్ చాంపియన్ షిప్ 2025 ఎంతో ఆసక్తి గా సాగింది. ప్రపంచంలోని పేరెన్నికగన్న అనేక మంది ఆటగాళ్లు పాల్గొన్న ఈ చాంపియన్షిప్ కి  13 రౌండ్లు ఆడాలి. వరల్డ్ చాంపియన్ గుకేష్ 12 వ  రౌండ్ దాకా ఒక్క మ్యాచ్ కూడా ఓడిపోకుండా ఆడి మొదటి స్థానం లో నిలిచాడు.. కానీ ఆఖరి రౌండ్ లో మనదేశానికే చెందిన ఇర్గేసై మీద ఓటమి చవి చూశాడు. మొదటి నుంచీ దూకుడు గా వున్న ప్రజ్ఞానంద్ (ప్రాగ్ ) కీలక మైన 9 వ రౌండ్ లో ఓడిపోయి మొదటి స్థానం నుంచి నాలుగో స్థానానికి పడిపోయాడు. కానీ పట్టుదలతో ఆడి 12 వ రౌండ్ దాకా మళ్ళీ ఓడకుండా ఆడి మొదటి స్థానాన్ని గుకేష్ తో పంచుకున్నాడు.  

ఇక 13వ రౌండ్ లో  గుకేష్, ప్రాగ్  ఇద్దరూ ఓడిపోయారు. కానీ ఇద్దరూ మొదటి స్థానం లోనే నిలిచారు. విజేతను నిర్ణయించడానికి మూడు  టై బ్రేక్ మ్యాచ్ లు బ్లిట్జ్ పద్దతి లో ఆడవలసి వచ్చింది. అయితే ఈ మ్యాచ్ లు ఆడడానికి  రెస్ట్ టైమ్ ఇవ్వరు. ప్రాగ్ తన సుదీర్ఘమైన 13 వ రౌండ్ మ్యాచ్ ముగియగానే టై  బ్రేక్ మ్యాచ్ ఆడవలసి వచ్చింది. మొదటి మ్యాచ్ గుకేష్ గెలవగా రెండవ మ్యాచ్ ప్రాగ్ గెలిచాడు. వెంటనే మూడవ మ్యాచ్ చివరి వరకు ఇద్దరూ పోరాడగా చివరకు విజయం ప్రాగ్ నే వరించింది. 

జయాపజయాల మాట ఎలావున్నా ఈ ఛాంపియన్ షిప్ నించి మనం నేర్చుకో వలసింది చాలా వుంది. వత్తిడి ని జయించడం ఎలా  అనే సబ్జెక్టు మీద ఉన్న అనేక పుస్తకాలు చదివేకంటే ప్రాగ్ ఆ రోజు ఎలా మనేజ్ చేశాడో చూపిస్తే చాలు. అతను ఒకటి కాదు రెండు కాదు ఏకంగా ఎనిమిది గంటల పాటు హై ప్రెషర్ చెస్ ఆడాడు. సుమారు 1500 నుంచీ 2500 కాలరీలు ఖర్చయివుంటాయి. అంటే ఇంచుమించు ఒక మ్యారథాన్ రన్ చేసినంత అన్న మాట.  ఆడడమే కాదు. తర్వాత మెమేంటో  తీసుకుని మళ్ళీ అర్ధరాత్రి ఒక విలేఖరికి ఇంటర్వ్యూ కూడా ఇచ్చాడు. ఎక్కడా  చిరాకు పడడం, ముఖం లో విసుగు చూపించడం కనబడధు. పట్టుమని 20 ఏళ్లు కూడా లేని అతను అంత వత్తిడి లో కూడా నిబ్బరంగా వుండడం చూస్తే ఆశ్చర్యమనిపిస్తుంది.     

ప్రాగ్ అక్క వైశాలి కూడా ఒక  గ్రాండ్ మాస్టరే . ఈ టోర్నమెంట్ లో నాదేర్ బెక్ అనే ఆటగాడు వైశాలి తో  జరిగిన మ్యాచ్ లో ఆమెతో కరచాలనం చేయడానికి నిరాకరించాడు. తన మత విశ్వాసాలు దానికి ఒప్పుకోవని సమర్ధించుకోజూశాడు. అయితే ప్రపంచ వ్యాప్తంగా  చెస్ అభిమానుల నుంచి వచ్చిన నిరసనలను తట్టుకోలేక తర్వాత ఆమెకు, ఆమె సోదరుడు ప్రాగ్ కు క్షమాపణలు చెప్పాడు. అప్పుడు వారిద్దరూ ఎంతో హుందాగా ప్రవర్తించి, తాము అది మనసులో పెట్టుకోలేదని, బాధ పడవద్దని  నాదేర్ బెక్ ను ఊరడించారు. ఎంతో సంస్కార వంతమైన పెంపకం వుంటే కానీ ఆ మర్యాద, మంచితనం, స్థితప్రజ్ఞత వుండడం అసాధ్యం .  

పట్టుమని గంట సేపు చదవలేక పోవడం, ఒక చిన్న పరీక్షలో పాసవగానే ప్రపంచాన్నే జయించినట్లుగా పేపర్లలో ప్రకటనలు , పోజులు ఇవ్వడం, ఎదుటి వారిపై అసహనం ప్రదర్శించడం ఒక గొప్పతనంగా భావిస్తున్న ఈ కాలపు పిల్లలు ప్రాగ్ ని, వారి కుటుంబాన్ని చూసి నేర్చుకోవాలి.పిల్లలే కాదు  మనం కూడా. మీ పిల్లలకు ప్రాగ్ గురించి చెప్పండి. వారిలో  ప్రవర్తనలో ఒక చిన్నమార్పు వచ్చినా మంచిదే.    

(నండూరి  బాల సుబ్రహ్మణ్యం)