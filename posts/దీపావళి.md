---
title: దీపావళి
date: 2025-04-14T04:57:38.599Z
genre: Life
readTime: "5 min "
thumbnail: /images/life-deepawali.png
---

చిన్నప్పుడు దీపావళి అంటే పిల్లలకీ పెద్దలకీ ఎంతో ఇస్టమైన పండగ. కాలక్రమేణా అభిరుచులు మారుతున్నాయి. ముఖ్యంగా ఈ పండగ విషయంలో. నాలుగు/ఐదు తరగతుల్లోని పిల్లలకు దీపావళి మీద వ్యాసం వ్రాయమని హోంవర్క్ ఇచ్చేవారు. ఒక 40 ఏళ్ల క్రితం ఎలా వ్రాసేవారు , ఇప్పుడు ఎలా వ్రాస్తున్నారు అని ఊహిస్తే

అప్పుడు :

దీపావళి అనగా దీపముల వరుస. ఈ పండగ ఆశ్వయుజ మాసం లో అమావాస్య నాడు వచ్చును. సత్యభామ నరకాసురుడు అనే రాక్షసుడిని చంపిన ఈ రోజున ఆనందంలో ప్రజలందరూ ఈ పండగ చేసుకున్నారని మా మాస్టారు చెప్పారు. ఈ రోజు అందరూ తెల్లవారు ఝాముననే లేచి తలంటు పోసుకుని కొత్త బట్టలు కట్టుకొన్నాము .అమ్మ పిండి వంటలతో భోజనము తయారు చేసినది. భోజనం చేసి , మా నాన్నగారితో కలిసి బాణసంచా కొనుటకు దుకాణము నకు వెళ్ళి తిమి. అక్కడ అగ్గిపెట్లు, కాకర పువ్వొత్తులు, మతాబులు, చిచ్చుబుడ్లు, జువ్వలు, విష్ణు చక్రాలు, భూ చక్రాలు పాము బిళ్ళలు కొనుక్కున్నాము. ఇంటికి రాగానే నేను మా అక్క వాటాలు వేసుకుని వాటిని ఎండ బెట్టు కున్నాము. మధ్యాహ్నం అమ్మ గోగు కాడలకు వత్తులు తగిలించి నూనె లో ముంచి దివిటీలు తయారు చేసినది. సాయంత్రం కాగానే ఇంటి అరుగు పై నేను, అక్క దివిటీలు కొట్టినాము. అమ్మ, నాన్న గారు పూజ చేసుకుని , అందరికీ మిటాయి తినిపించారు. తరవాత వీధిలో బాణసంచా కాల్చుకున్నాము. చాలా సరదా వేసినది. నాన్నగారు జువ్వలు వేశారు. అక్క ధైర్యంగా చిచ్చుబుడ్లు కాల్చినది. అమ్మ అగ్గిపెట్లే కాల్చినది.నాకు ఈ పండగ అంటే ఎంతో ఇస్టము .

ఇప్పుడు :

దివాలి అంటే క్రాకర్స్ ఫెస్టివల్. ఇది అక్టోబర్ లో వస్తుందని మామ్ చెప్పింది. దీనికి ఏదో స్టోరీ వుందని మాటీచర్ చెప్పాడు. గూగుల్ లో చూసుకో మన్నాడు. ఈ పండగ వల్ల ఎంతో పొల్యూషన్ వస్తుందనీ, అది ఎన్విరాన్మెంట్ కి మంచిది కాదని మా ప్రిన్సిపల్ చెప్పింది. క్రాకర్ సౌండ్ కి పెట్ ఆనిమల్స్ భయపడతాయని కూడా చెప్పింది. అందుకే క్రాకర్స్ ఎంకరేజ్ చేయవద్దని చెప్పింది. ఆ రోజు మాకు హాలిడే. అమ్మ మరీ మరీ చెప్పడంతో షాంపూ చేశాను. న్యూ ట్రాక్ పాంట్ టి షర్టు డాడ్ కొన్నాడు. డాడ్ క్రాకర్స్ కొనడానికి రమ్మన్నాడు. నాకు వద్దని చెప్పాను. డాడ్ కి పొల్యూషన్ గురించి చెప్పాను. కానీ ఆయన వినకుండా కొన్ని క్రాకర్స్ కొని తెచ్చేశాడు. లంచి కి బిర్యానీ చేయమంటే మామ్ చేయలేదు. పాయసం చేసింది. లంచ్ అయిన తర్వాత నేను సిస్ వీడియో గేమ్స్ ఆడుకున్నాము. సాయంత్రం అందరూ కాలుస్తుంటే మేము చూశాము . మేము కాల్చడం లేదని మా మామ్,డాడే అన్నీ కాల్చారు. అంత రిస్క్ చేసి కాల్చడం ఎందుకో అర్ధం కాదు. వాళ్ళు కాలుస్తున్నప్పుడు నేను వీడియో తీసి ఇంస్టా లో పెట్టాను. లైకులు బానే వచ్చాయి.

(నండూరి బాల సుబ్రహ్మణ్యం)
