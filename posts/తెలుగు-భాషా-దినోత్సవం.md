---
title: "తెలుగు భాషా దినోత్సవం "
date: 2023-08-29T14:59:29.548Z
genre: Life
readTime: "5 Min "
thumbnail: /images/life-telugubhaashadinotsavam.png
---
<!--StartFragment-->

ఈ రోజు అనగా ఆగస్టు 29 వ తేదీ తెలుగు భాషా దినోత్సవం గా జరుపు కోవాలని మన ప్రధాని వాకృచ్చారు.

సంతోషం. ఇటాలియన్ ఆఫ్ ది ఈస్ట్ గా పేరొందిన మన తెలుగు భాషకు గుర్తింపు రావడం సంతోషమే కదా.

కాదు. అక్కడే నాకు మనసు కలుక్కు మంటుంది. ఎవడో విదేశీయుడు వాడి భాషతో మన భాషను పోల్చడమేమిటి? అసలు ఇటాలియన్ భాష ఎలా ఉంటుందో విన్న వాళ్ళు ఎంతమంది? చేతులెత్తండి. ఇప్పుడైతే వెంటనే గూగులించి వినొచ్చు. కానీ వందేళ్లక్రితం? ఎవరూ విని వుండరు. కానీ ఎవరో విదేశీయులు చెప్పారని నమ్మేస్తున్నాం. పైగా గర్వపడడం!! ఎందుకో తెలియదు. ఇటాలియన్ వాళ్ళేవరైనా ఇటాలియన్ ఈజ్ ది తెలుగు ఆఫ్ వెస్ట్ అన్నాడా? అనడు. ఎందుకంటే వాడికి వాడి భాష ముఖ్యం. గొప్ప. మరి మనకెందుకు ఈ బానిస భావం. వాడి భాష తో మన మాతృభాషని పోల్చుకోవడం?

మన భాషనే కాదు మన కవులను కళాకారులను కూడా తూకమేసేశారు. మన దేవులపల్లి కృష్ణ శాస్త్రి గారు ఆంధ్రా షెల్లి అట. పానుగంటి లక్ష్మీ నరసింహరావు గారు ఆంధ్రా షేక్స్పిర్ అట. కోడి రామ్మూర్తి నాయుడు గారు ఆంధ్ర హెర్క్యూలిస్ అట. ముళ్లపూడి హరిశ్చంద్ర ప్రసాద్ గారు ఆంధ్రా బిర్లా అట. సినీ నటుడు చలం ఆంధ్రా దిలీప్ కుమార్ అట. వీరందరూ మన తెలుగు గడ్డ మీద పుట్టి , వారి వారి రంగాలలో ఖ్యాతి గాంచి మన జాతికి పేరు తెచ్చిన ఆణిముత్యాలు. వారికి ఈ పోలికలు అవసరమా? పోలిక లేకుండా వారి గొప్పతనాన్ని గుర్తించలేమా? ఈ పోలికలతో అవతలి వారిని గొప్పవారిని చేసి మనవారిని చిన్నబుచ్చటం కాదూ? అటు వాళ్లెవరూ మన వాళ్ళని ఈ విధంగా తలుచుకున్న దాఖలాలు లేవు. మరి మనకెందుకూ ఈ కంచి గరుడ సేవ?

ఇక నుంచయినా ఈ ఆత్మ న్యూనతా భావాల్ని వదిలేద్దాం. ఎవరైనా దేవులపల్లి వారిని ఆంధ్ర షెల్లీ అంటే ఒప్పుకోకండి. కావాలంటే షెల్లీ యే బ్రిటిష్ కృష్ణ శాస్త్రి అనుకోమనండి.

మన చేతకానితనం వల్ల మన తెలుగు రాష్ట్రాలలో పుట్టి పెరిగి మన భాషకు, సంస్కృతికి, ప్రజలకు అద్వితీయమైన సేవ చేసిన మహామహుల నెందరినో మనం మరచిపోయాం. వారికి సరైన గుర్తింపు తీసుకొని రాలేకపోయాం. ఈ రోజు నించీ అందరం కలిసి ఆ తప్పును సరిదిద్దుకుందాం. అందుకు మొదటి అడుగు గా ఈ విదేశీ పోలికలను వ్యతిరేకిద్దాం. మన ప్రముఖుల ప్రత్యేకతలను నిలుపుదాం.

(నండూరి బాల సుబ్రహ్మణ్యం)