---
title: "ఏవన్నా "
date: 2023-03-20T12:55:54.140Z
genre: Life
readTime: 5 Min
thumbnail: /images/life-evanna.png
---
<!--StartFragment-->

"ఏండీ, కొంచెం ఏన్నా పెట్టండి"

"నీకేం కావాలి?"

" పావలా గసగసాలు, అద్దురూపాయ్ వెల్లుల్లి"

"ఏండీ, కొంచెం ఏన్నా పెట్టరా "

"గోయిందు గారు ఓ పంపు బెల్లం, ఓ సోల్డు కందిపప్పు, తవ్వెడు పెసరపప్పు కట్టండి "

"ఏండీ, కొంచెం ఏన్నా పెట్టండి"

"ఇదుగో గోవిందు! మా నానగారు ఓ సిగరెట్టు పెట్టి అగ్గిపెట్టి తెమ్మన్నారు. పద్దు రాసుకోమన్నారు."

"ఏండీ, కొంచెం ఏన్నా పెట్టండి"

"గోవిందూ, మాస్టారు బియ్యం బస్తా ఇయమన్నారంట. నిన్ననగా సెప్పేరంట. ఇంకా అంపలేదేం?"

"ఏండీ, కొంచెం ఏన్నా పెట్టండి"

"ఏహేయ్, ఎల్లెల్లు. ఏక..పుండు సలిపినట్టు సలిపేతన్నావ్"

"ఏండీ, కొంచెం ఏన్నా పెట్టరా "

"

"ఏండీ, కొంచెం ఏన్నా పెట్టండి"

" తల్లీ ఇదిగో సెనాపప్పు. ఇంకెళ్లు."

పరమ రద్దీగా, అంతకన్నా ఎక్కువ మురికిగా వున్న ఆ వూళ్ళోని ఏకైక కిరాణా కొట్లో కావలసిన సామాన్లు పొట్లాలు కట్టించుకుని బయటకి రావడం అనేది ఎంతో శ్రమతో కూడిన పని. అలాటి వాతావరణం లో ఒక అరగంట నిలబడి మనం కొన్న పావలా సరుకుకి తినడానికి ఏవన్నా పెట్టమని కొట్టువాడి సహనాన్ని పరీక్షించి, వాడిచేత దూషణ భూషణ తిరస్కారాలు, చీదరింపులు అన్నీ భరించి చివరికి వాడిచేతే గుప్పెడు సెనగపప్పో, ఒక చిన్న బెల్లం ముక్కో పెట్టించుకుని బయటికి విజయగర్వంతో వచ్చి, పెట్టింది తింటూ ఇంటికి పోవడంలో వుండే కిక్కే వేరు.

ఈరోజుల్లో పిల్లలు అలాంటి పన్లు చెయ్యరు గాక చెయ్యరు.

ఇప్పుడైతే అన్ని కిరాణా షాపులూ చాలా వరకు శుభ్రంగా, సరుకులన్నీ నీటు గా పాకెట్ లలో పెట్టి వుంటున్నాయి. కానీ పాత రోజుల్లో అలా కాదే.

పొద్దున్నించి రాత్రి దాకా ముసిరే ఈగల కన్నా ఎక్కువ గా మూగుతున్న కస్టమర్ల మధ్యన కూచుని, రకరకాల పొట్లాలు, లెక్కలు కడుతూ, ఏవన్నాల కోసం పీడించే పిల్ల కస్టమర్లని భరిస్తూనే జీవితమంతా గడిపిన ఆ పల్లెటూరి కిరాణా వర్తకులకు సలాములు చెప్పాలి.

(నండూరి బాల సుబ్రహ్మణ్యం)