---
title: చెస్ పాఠాలు
date: 2025-02-15T06:13:16.630Z
genre: "Life "
readTime: "5 min "
thumbnail: /images/a2.png
---
చెస్ పాఠాలు 

జర్మనీలో నిన్నటి వరకు జరిగిన ఫ్రీ స్టైల్ గ్రాండ్ స్లామ్ పోటీలలో మన దేశానికి చెందిన ఏకైక ఆటగాడు, వరల్డ్ చాంపియన్  దొమ్మరాజు గుకేష్ ఒక్క మ్యాచ్ కూడా గెలవలేక పోయాడు. 11 డ్రా లు, 6 ఓటమి ల తో 8వ స్థానం లో నిలిచాడు. కానీ ఒక విషయం లో మాత్రం అందరు  ఆటగాళ్లు, ప్రేక్షకులు కూడా  నివ్వెర పోయేలా చేశాడు.  

ఏ ఆటలో నైనా ఆటగాళ్లు ఉద్వేగానికి గురి కావడం సాధారణం. ఆటగాళ్లే కాదు ప్రేక్షకులు కూడా.  అది టెన్షన్ అనండి,  యాంగ్జైటీ అనండి .దీనికి లోనైన వారికి మనసు అల్లకల్లోలం ఐపోతుంది. గుండె వేగంగా కొట్టుకుంటుంది. ముఖ్యంగా చెస్ లో. ఎందుకంటే ఇది పూర్తిగా మెంటల్ గేమ్. శారీరక శ్రమ ఏమీ వుండదు. కానీ బ్రైన్ అత్యంత వేగంగా పని చేయాలి. ఎత్తులు వేయాలి. టైమ్ పై వత్తిడి కూడా ఎక్కువ వుంటుంది.

చెస్ ఆడేవాళ్ళు ఒక గేమ్ ఓడిపోతే  తామే రాజు అయినట్లు,యుద్ధం లో ఓడిపోయి  తమ రాజ్యం కోల్పోయినట్లు భావిస్తారు.  మెదడు ఎంత ఏకాగ్రత తో పనిచేస్తుందంటే భోజనం చేసి చెస్ ఆడకూడదంటారు. ఎందుకంటే మెదడు పూర్తి గా ఆటలో నిమగ్న మవడం వల్ల తిన్న అన్నం జీర్ణం కాదు.  అంత హై లెవెల్ టోర్నమెంట్ లో , అటువంటి వాతావరణం లో గుండె ఎంతో  వేగంతో కొట్టుకుంటుంది. ఆటగాళ్ళందరికీ కూడా సాధారణం కంటే బాగా ఎక్కువ గానే హార్ట్ బీట్ వుంటుంది. ఆటలో గెలుస్తున్నా, ఓడుతున్నా కూడా ఇంకా ఎక్కువ కొట్టుకుంటుంది.    

ఇక్కడే గుకేష్ అందరి దృస్టి ఆకర్షించాడు. ఆటలో అతని  పరిస్థితి బాగులేక పోయినా అతని హార్ట్ బీట్ మాత్రం కేవలం 78 మాత్రమే ఉంది.  ఆటలో పై చేయి గా వున్నా  అతని ప్రత్యర్ధి హార్ట్ బీట్ 110 వుంది. ఇంకొక హై ప్రెషర్ గేమ్ లో గుకేష్ హార్ట్ బీట్ కేవలం 61 మాత్రమే రికార్డు అయ్యింది. అది చూసి అందరూ  గుకేష్ " ఐస్ మ్యాన్"  అని ఆశ్చర్య పోతున్నారు. ఇవన్నీ  ఎలా రికార్డు చేశారంటారా ? ఈ సారి నిర్వాహకులు ఆటగాళ్ళకి హార్ట్ బీట్ మోనిటర్లు ఇచ్చి దీనిని రికార్డు చేశారు. 

దీనికి కారణం ఏమిటి? పాడీ అప్టన్ అనే ఆయన గుకేష్ కి మెంటల్ కండిషనింగ్ కోచ్ గా పనిచేశాడు. అతని ప్రకారం గుకేష్ ఎప్పుడూ భయం, వత్తిడి, టెన్షన్ లకు లోనుకాడు. ఎందుకంటే అతను ఎప్పుడూ ఫలితం గురించి ఆలోచించడు. అతని దృస్టి అంతా అప్పడు వేయవలసిన ఎత్తు మీద మాత్రమే వుంటుంది. ఆలోచనలను అదుపులో వుంచడం, నెగెటివ్ ఆలోచనలు రాకుండా చూసుకోవడం, ఫలితం మీద కాకుండా అప్పుడు చేయవలసిన కర్తవ్యం మీద మాత్రమే దృస్టి పెట్టడం - ఇవే అతని హార్ట్ బీట్ పూర్తి కంట్రోల్ లో వుండడానికి కారణాలు అని తేల్చారు. నిజానికి మన భగవద్గీత లో కూడా చెప్పింది అదే కదా. నీ కర్తవ్యం నువ్వు నిర్వహించు, ఫలితం మీద దృస్టి పెట్టకు అని. ఎటొచ్చీ అతను అమలు పరచ గలిగాడు. మనం చేయలేక పోతున్నాం. అతని ఎత్తులలో లెక్కలు తప్పి ఓడిపోయి వుండవచ్చు. ఆటలలో అది సహజమే. కానీ అతని విధానం మాత్రం సరైనది. ఇతని లాగే  మన అందరికీ పరిచితుడైన ధోనీ కూడా  ఎంత వత్తిడి లో నైనా కూల్ గా వుండగలగడం మనందరం చూశాం.    

మనం కూడా ఈ పద్ధతి పాటిస్తే మన గుండె కూడా ఎటువంటి పరిస్తితులలోనైనా సక్రమంగా పని చేస్తుంది. ప్రయత్నించి చూద్దాం. 

(నండూరి బాల సుబ్రహ్మణ్యం)