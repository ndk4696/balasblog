---
title: బద్ధకం
date: 2025-03-17T05:33:01.177Z
genre: "Life "
readTime: "5 min "
thumbnail: /images/a2.png
---
<!--StartFragment-->

బద్ధకం

బద్దకం గురించి చాలా రోజులుగా వ్రాయాలను కొంటున్నాను. కాని బద్ధకం వల్ల వ్రాయలేక పోయాను. మనకెంతో యిష్టమైన దాన్ని అంత త్వరగా వదల్లేముగా!

చిన్నప్పటి నుంచి అమ్మ,నాన్న,టీచర్లు,పెద్దలు అందరూ ఒకటే మాట చెప్పేవారు -"రేపు చెయ్యవలసిన పని ఈరోజే చేసెయ్యాలి,బద్ధకించకూడదు"అని. సోమవారం బ్యాంకుకి వెళ్ళాలి అనుకోండి - అది ఆదివారమే ఎలా వెళ్ళగలం? రేపటికి రైలు టికెట్ కొనుక్కొని, ఈ రోజు రైలు ఎక్కుతా మంటే కుదురుతుందా? ఏవిటో మన పెద్దల చాదస్తం గాని.

[](<>)బద్ధకం మన జన్మ హక్కు. అపుడే పుట్టిన పిల్లలు కూడా నిద్ర లేవగానే వళ్ళు విరుచుకుని బద్ధకం తీర్చు కొంటారు. వయసు పెరిగే కొద్దీ,మనకు జ్ఞానంతో పాటు ఈ బద్ధకపు ప్రజ్ఞ కూడా వళ్ళంతా ఆవరిస్తుంది. ఎవరి సాగుబాటు, ప్రజ్ఞా పాటవాలని బట్టి వారు ఈ బద్దకాన్ని పెంచి పోషించుకొంటారు. ఎప్పుడో జీవితాన్ని అనందించే బదులు, యిప్పుడే యీ క్షణంలోనే వారు ఆనందం పొందగలరు.

"రాముడు మంచి బాలుడు" టైపు మనుషులుంటారు. రోజూ తెల్లవారు ఝామునే లేచి, కసరత్తులు చేసి, తలకి కొబ్బరి నూనె రాసుకుని, స్నానం, పూజాదికాలు శాస్త్రోక్తంగా చేసుకొని, అన్నం తిని స్కూలు/కాలేజ్ కి వెళ్ళి,శ్రద్ధగా చదువుకుని..... వివరాలెందుకు, అన్ని మంచి లక్షణాలూ వాళ్ళవే. కాని పాపం జీవితంలో అలాంటి వాళ్ళు మంచి పోజిషన్లలో కొద్దిమందే వుంటారు.

అమ్మ,నాన్న తిడుతున్నా ముసుగుతన్ని పడుకుని స్నానం మాట దేవుడెరుగు, ఏదో రకంగా ముఖం కడిగామనిపించుకుని, తిని-తినక కాలేజీకి పరిగెట్టి, మర్చిపోయిన హోమ్ వర్క్ ని ఆఖరి బెంచీలో పాఠం వింటున్నట్లు నటిస్తూ దొంగచాటుగా రాసేసి గండం గట్టెక్కడం రోజువారీ దినచర్య --కొంతమందికి . ఏరోజు పాఠాలు ఆరోజు చదవడం మాట అటుంచి, యూనిట్ టెస్ట్లకి వన్డేలు, ఫైనల్ పరీక్షలకి టెస్ట్ మాచ్ లు ఆడేంత టైము లో ప్రిపేర్ అయ్యే వాళ్ళకి కూడా మంచిమార్కులే వస్తాయి.

ఈ బ్యాక్ బెంచర్స్ కి సమస్యలని ఎలా ఎదుర్కోవాలో బాగా తెలుస్తుంది. రోజూ తమ బద్ధకం వల్ల ఎదుర్కొంటుంటారుగా,దాంతో బుర్ర చురుగ్గా పని చేస్తుంది. ఏదైన సమస్య ఎదురైతే తడబడరు. అన్ని పనులు మహా క్రమశిక్షణతో చేసేవారికి యీ రోజువారీ శిక్షణ లేక ముందుకు పోలేరు.

ఈ బద్దకం అనేది విశ్వవ్యాపకం. న్యూటన్ మొదటి సూత్రం అదే కదా ఎవరైనా వెనకనుంచి తన్నేదాకా ఏ వస్తునైనా అలాగే పడి వుంటుందని. మనమూ అంతే, ఆఫీసులో బాసు ప్రెషర్ పెట్టక పోతే పనులవుతాయా ? ఆ బాసుకి వాళ్ళ బాసు ప్రెషర్ పెట్టకపోతే ఆయన తన క్రింది వాళ్ళ మీద పెట్ట గలడా?

ఈ బద్ధకానికి లోను గాని వాళ్ళెవరూ లేదు. సెలబ్రిటీలతో సహా. రచయితలైతే మరీను. మన మనసుకవి "ఆచార్య ఆత్రేయ" గారు పాటలు రాయడానికి ఎంత ఆలస్యం చేసే వారో అందరికీ తెలిసిందే . చివరికి నిర్మాత వచ్చి బూతులు తిడితే ఐదు నిమిషాల్లో ఓ హిట్ సాంగ్ రాసి ఇచ్చేసే వారు. విక్టర్ హ్యూగో అని ఒక ప్రసిద్ధ రచయిత (Les Miserables, The Hunch back of Norterdam వగైరా అనేక పుస్తకాలు రాసినవాడు) పబ్లిషర్ దగ్గర డబ్బులు తీసుకొని బద్ధకంగా ఏమీ రాయకుండా గడిపేసేవాడట. ఒకసారి ఆ పబ్లిషర్ గొడవ పెడితే యిక లాభం లేదని ఒక చిన్న హాటల్ లో రూము తీసుకున్నాడు . హోటల్ వాళ్ళని రోజూ టైమ్ ప్రకారం టీ,టిఫిన్,భోజనాలు రూము బయట వుంచమని చెప్పాడు. ఎవరూ రూము లోకి రాకూడదు. కావలసినన్ని పేపర్లు,పెన్నులు రూములో ముందుగానే పెట్టుకున్నాడు. మళ్ళీ రాయడానికి బద్ధక౦ వేసి బయటకి పోతానేమో ననే భయంతో తన వంటిమీద బట్టలు కూడా తీసేసి బయటకి విసిరేశాడు. నగ్నంగా ఒక్కడూ రూములో కూర్చుని ఒక నెల పాటు కదలకుండా సుమారు 1200 వందల పేజీల నవల రాసి పడేశాడు. ఏదైనా డెడ్ లైన్ యొక్క ప్రభావం అలాంటిది.

చివరకి నే చెప్పేదేమిటంటే పిల్లలకి బద్ధకంగా వుండొద్దు అని చెప్పేకంటే, వారికి సమస్యలు ఎలా ఎదుర్కోవాలో అనుభవం అయ్యేలా చెయ్యగలిగితే వారిలోని అంతర్గత ప్రతిభ బయటికి వస్తుంది.

P.S: పొరబాటున మీ పిల్లలు ఇది చదివి బద్దకంగా తయారైతే మీదే బాధ్యత సుమా !

(నండూరి బాల సుబ్రహ్మణ్యం)

<!--EndFragment-->