---
title: "ఈల "
date: 2025-01-07T21:31:45.669Z
genre: Life
readTime: 2min
thumbnail: /images/life-eela.png
---
"రండి బాబూ రండి . "నేను గాని ఒక వీల గాని వేస్తే బంతిపువ్వు కాస్తా బంగారమవుతుంది. మట్టి కాస్తా మల్లెపూవు అవుతుంది" ఈ పాపులర్ డైలాగు అందరికీ తెలిసిందే. ఒక వీల, అదే ఈల కు  అలాంటి శక్తులు లేకున్నా అంతకు మించిన శక్తి వుంది. అదే .. మనిషిని ఉత్సాహ పరచడం. మనం హుషారుగా వుంటే ఈలేస్తాం, మనం ఈలేస్తే హుషారు గా వుంటాం. ఒకప్పుడు నాటకం స్టేజ్ మీద పద్యం పాడడం పూర్తయిన వెంటనే ఈలలు పడవలసిందే.. వాటితో పాటు వన్స్ మోర్ లు కూడా. ఇప్పుడు నాటకాలు లేవు కాబట్టి, సినిమా తెర మీద హీరో గారి ఎంట్రీ అవగానే ప్రేక్షకుల ఈలలను బట్టి  ఆ హీరో గారి పాపులారిటీ ఎంతో అంచనా వేయవచ్చు.

సినిమాలలో ఈలల విషయానికొస్తే ఏంటీవోడు రాజు గారి కోటలోకి రహస్యం గా వచ్చి , అక్కడి సైనికుల్ని చితకబాది , రాకుమారి గదిలోకి వెళ్ళి అక్కడ హడావుడి చేసి, ఇంక రాజుగారో , రాజనాలో వచ్చేస్తాడనగా బాల్కనీ లోంచి ఒక్కసారి ఈల వేయగానే క్షణంలో అతని పంచకళ్యాణి ఎక్కడినిచో వచ్చి  కింద నించుంటుంది. దాని మీదకి ధభీ మని దూకి హీరో గారు అదృశ్యమవుతారు. టెన్షన్ నించి రిలీవ్ అయిన ప్రేక్షకుల నించి ఈలలే ఈలలు. అమ్మాయిలని ఏడిపించడానికి రౌడీలు ఈల వెయ్యగానే వెనక నించి హీరో గారో లేక పోలీసులో వచ్చి వాళ్ళకి దేహశుద్ధి చెయ్యడం, అదే హీరో గారు అమ్మాయి ని చూసి ఈల వేస్తే వెంటనే ఒక పాట గారంటీ గా రావడం మామూలే . రెండు సందర్భాలలోనూ  ధియేటర్ లో ఈలల వర్షమే. 

నిజ జీవితం లో అయితే  రోమియో గా గాని, రోడ్డు సైడ్ రోమియో గా గాని మారాలంటే ఈల వేయడం రావడం ఒక మినిమమ్ క్వాలిఫికేషన్. ఈలేయ్యడం రాక బుద్ధిమంతులు గా ఉండిపోయిన వాళ్ళు ఎంతమందో వున్నారు. ఈ ఈలేయ్యడం కొంత కాలం క్రితం దాకా మగవారికే పరిమితమయ్యేది. జంధ్యాల గారు ఓ సినిమాలో శ్రీలక్ష్మి చేత ఈలేయించి ఈ మోనోపొలి ని బద్దలు కొట్టారు. తర్వాత ఇప్పుడు లింగ భేదం, వయోభేదం లేకుండా అందరూ ఈలేసేస్తున్నారు.

ఇక సరదా మాటలు కట్టిపెట్టి అసలు విషయానికొచ్చేద్దాం. 64 కళల్లో  ఇది ఉందో లేదో తెలీదు కానీ , ఇది నేర్చుకోవడం ఎంతో కస్టం. ఎంతో శ్రద్ధ గా అభ్యాసం చేస్తే గాని రాదు. దీనికున్న ఒకే ఒక సౌలభ్యం ఏ విధమైన ఇన్స్ట్రుమెంట్ లు అవసరం లేదు. ఎక్కడైనా, ఎప్పుడైనా సాధన చేసుకోవచ్చు.  ఈల పాట వింటే పాడే వారికీ, వినే వారికీ ఉత్సాహం ఉరకలు వేసుకుంటూ వస్తుంది. అటువంటి కళలో నిష్ణాణత గల శ్రీ శ్రీనివాస్ గారు మన గ్రూప్ లో ఉండడం మన అదృష్టం. స్వయం కృషి తో , ఆసక్తి తో ఈ విద్యను నేర్చుకుని అందరికీ ఆదర్శ ప్రాయులయ్యారు. వీలున్నప్పుడల్లా ఆయన ఈల పాట వినే భాగ్యం మనకి కలిగిస్తారని ఆశిస్తున్నాను.

(నండూరి బాల సుబ్రహ్మణ్యం)
