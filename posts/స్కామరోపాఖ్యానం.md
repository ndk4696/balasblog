---
title: స్కామరోపాఖ్యానం
date: 2025-02-24T05:22:41.481Z
genre: "Life "
readTime: "5 Min "
thumbnail: /images/life-scammer.png
---
<!--StartFragment-->

నిన్న ఆదివారం కదా. ఆలస్యంగా లేచి ఎప్పటిలాగే రోజంతా బద్ధకంగా వుందామని శనివారం రాత్రే నిర్ణయించుకున్నాను. సాధారణంగా నా మాట మీద నేనెపుడూ నిలబడను . కానీ అప్పుడప్పుడైనా నా నిర్ణయాలని అమలు చేయక పోతే నా మీద నాకే నమ్మకం పోతుందని అనుమానం వచ్చి ఈసారి అమలు చేశాను . నిన్న ఉదయం 9 గంటలకల్లా కళ్ళు తెరిచి మొబైలు చూడగానే కళ్ళు బైర్లు కమ్మాయి. నా ఇంస్టాగ్రామ్ అకౌంటు ఎవరో హాక్ చేశారు. వరస గా బోల్డన్ని మెసేజ్ లు కనిపించాయి . బైర్లు [](<>)కమ్మిన కళ్ళని కళ్లజోడు తో సరిచేసి అవన్నీ చదివా. నేను నిద్ర లేచే లోపే జరగాల్సింది అంతా జరిగిపోయిందన్నమాట.

స్కామర్ : హాయ్ ! నాకు అర్జంట్ గా 20,000 కావాలి. పంపించవా ప్లీజ్. నీకు మళ్లీ రేపు మధ్యాహ్నానికల్లా పంపించేస్తా .

ఆ స్కామర్ గాడికి నా ఫ్రెండ్స్ అప్పుడే రిప్లయ్ లు కూడా యిచ్చేశారు. వాళ్ళ చాట్ మెసేజ్ లు చూడండి .

శీను గాడు (వఠి అనుమానప్పీనుగ) : ఏడిశావు లే. నేను నమ్మను.

రవి గాడు ( వీడో అతి తెలివి గాడు ) : నేను చచ్చినా నమ్మను. చూడగానే పగలబడి నవ్వేశా.

దీపక్ ( పక్కా వ్యాపారి ) : నువ్వు నా పాత బాకీ 30,000 తీర్చనే లేదు . మళ్ళీ 20k కి టెండరు పెడుతున్నావా. ఎంత ధైర్యం రా నీకు.

వెంకట్ (వీడో డెటెక్టివ్ మెటీరీయల్ ) : నీ అకౌంటు హక్ అయ్యిందా ?

స్కామర్ : లేదు. నిజం గానే నాకు అర్జంట్ గా 20k కావాలి.

వెంకట్ : అయితే మా ఆవిడ పేరేంటో చెప్పు. నీది ఒరిజినల్ అక్కౌంట్ ఐతే వెంటనే చెప్పేస్తావ్.

స్కామర్ :-----

వెంకట్ : దొబ్బేయ్ రా. నువ్వు హాకర్ వని తెలిసిపోయింది.

రమ (పాపం జాలి గుండె అమ్మాయి ) : అయ్యో!! 20 వేలు చాలా ? ఓ లక్ష పంపించనా !!

రమేష్ ( ఎప్పుడూ బీద అరుపులే వీడికి ) : నా దగ్గర డబ్బులుంటాయని ఎలా అనుకున్నావురా !!

సూర్య (సూటి గా మాట్లాడతాడు ) : సరే. అకౌంటు నెంబర్ చెప్పు ; ఆల్ రైట్. అకౌంటు పేరు చెప్పు

స్కామర్ :-----

సూర్య: ఓకే . నీకు ఇప్పుడు డబ్బులు అవసరం లేదన్న మాట.

నరసింహం ( ఏదో పెద్దాడిలా ఫీలైపోతుంటాడు ) : ఏరా !! నాతో కూడా ఈ పరాచికాలు ప్రాంక్ లు ఎందుకురా. నీకు ఇంక బుద్ధి రాదా?

"వీళ్ళా నా ఫ్రెండ్స్!!! ఒక వేళ నిజం గా నాకు అవసర మైనా వీళ్ళు హెల్ప్ చేయరన్నమాట." అనుకున్నాను. చెప్పొద్దూ, వీళ్ళ బారిన పడి బొక్క బోర్లా పడిన ఆ స్కామర్ ని తలుచుకుంటే పాపం జాలేసింది. ఎందుకైనా మంచిదని ఫ్రెండ్స్ అందరికీ ఓ మెసేజ్ పెట్టాను. నా అకౌంటు హక్ అయ్యిందని , ఎవరైనా అడిగితే డబ్బులేవీ ఇవ్వొద్దని. వచ్చిన రిప్లయ్ లు చూసి షాకయ్యాను . నవ్వాలో ఏడవాలో తెలియలేదు.

నవనీత్ (సూపర్ సెంటిమెంట్ గాడు ) : అందరికీ మెసేజ్ చేసిన ఆ స్కామర్ గాడు నాకెందుకు చేయలేదు ? నేను నీకు క్లోజ్ ఫ్రెండ్ కాదా? నాకు కూడా ఆ స్కామర్ తో చాట్ చేయాలని వుంది.

ఆకాష్ (ముఖం మీద గుద్దినట్లు మాట్లాడతాడు ): నువ్వు స్వయంగా వచ్చి అడిగినా నేను నీకు డబ్బు ఇవ్వను. అలాంటిది మెసేజ్ పెడితే ఇచ్చేస్తానని ఎలా అనుకున్నావురా?

లిస్ట్ అంతా మళ్లీ చెక్ చేసి ఇంకా ఎవరు రిప్లయ్ ఇవ్వలేదో చూశా. ఆ శంకర్ గాడు ఇంకా రిప్లయ్ ఇవ్వలేదు. కలిసినపుడల్లా అన్ని కబుర్లు చెబుతాడు. కనీసం రిప్లయ్ కూడా ఇవ్వాలని తెలీదా వీడికి. ఇప్పుడే కడిగేయాలి వీడిని అనుకుని వాడికి ఫోన్ చేశాను.

శంకర్ : " ఓ అలాగా! నేను బిజీ గా వున్నాను. తర్వాత చూద్దాం లే అనుకున్నా."

ఆ స్కామర్ వల్ల ఆదివారం అంతా మూడ్ పాడైనా , నా ఫ్రెండ్స్ గురించి ఇప్పటిదాకా నాకు తెలియని విషయాలు చాలా తెలిశాయి.

(నండూరి బాల సుబ్రహ్మణ్యం)

<!--EndFragment-->