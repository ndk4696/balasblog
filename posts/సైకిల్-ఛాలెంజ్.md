---
title: "సైకిల్ ఛాలెంజ్ "
date: 2024-10-12T04:43:00.000Z
genre: Life
readTime: 5 min
thumbnail: /images/a2.png
---
సైకిల్ ఛాలెంజ్ 

ఇది సుమారు 50 సంవత్సరాల పైచిలుకు మాట. గ్రూప్ లో ఎవరికైనా ఇటువంటివి గుర్తున్నాయో  లేదో ?

మా  వూళ్ళో ఒక వ్యక్తి  మూడు రోజులు విరామం లేకుండా సైకిల్ పైనే జీవిస్తానని ఛాలెంజ్. వూరి నడిబొడ్డున రామాలయం  దగ్గర ఒక పెద్ద రాట పాటి దాని చుట్టూ పెద్ద సర్కిల్ గీశారు. రాట కి జెండాలు అవీ కట్టి కొంత అలంకరించారు. రాట పైన మైకు బిగించి ఇక మూడు రోజులూ ఒకటే పాటలు,ఒకే పాటలు - దసరా బుల్లోడు  లాంటివి. ఒక రిక్షా లో మైకు పెట్టి " మూడు రోజులు సైకిలు దిగకుండా తొక్కుతాడు. సైకిల్ తొక్కే మోహన్ రావు ని చూడడానికి అందరూ రండి. అతని సైకిల్ విన్యాసాలు చూడండి.." అంటూ వూరంతా  వూదరగొట్టేశారు. వూళ్ళోని ఒక పెద్ద మనిషి చేత ఆ కార్యక్రమం ప్రారంభించారు. ఇక చూడండి  ఆమూడు రోజుల పాటు ఊళ్ళో కుర్రకారు అంతా అక్కడే.స్కూల్ అయిపోయిన తర్వాత రాత్రి దాకా అక్కడే అతన్ని చూస్తూ మైమర్చి పోవడమే. 

ఈ మోహనరావు ఒక 30 ఏళ్ల మనిషి. చూడడానికి బలిష్టుడిలాగ కనబడడు.కానీ అద్వితీయమైన సంకల్ప బలిష్టుడు. మూడు రోజుల పాటు సైకిల్ మీదనే వుండాలంటే ఆషామాషీ వ్యవహారం కాదు. అతను ఎప్పుడైనా సైకిల్ దిగిపోతాడేమో , పట్టుకుందామని అనేక మంది డేగ కళ్ళతో చూసేవారు. కానీ ఎప్పుడూ అది జరగలేదు. అతను అన్నం ఎలా తింటాడు?  రాత్రి ఎలా నిద్ర పోతాడు అని సందేహం పీడిస్తుండేది. ఒక రోజు సాహసం చేసి రాత్రి 8.30  గంటలకి ఇంట్లో చెప్పకుండా వెళ్ళి చూస్తే అతను సైకిల్ మీద రాటకి ఆనుకుని కునికిపాట్లు పడుతూ కనిపించాడు. (అప్పట్లో రాత్రి 7-7.30  దాటితేనే అర్ధరాత్రి కింద లెక్క ) 

ఇతను సైకిల్ తొక్కే విధానం వినూత్నంగా వుండేది. ఎప్పుడైనా సర్కిల్ చుట్టూ జనం పోగు పడగానే రక రకాలుగా తొక్కేవాడు. ఒకసారి ముందు రాడ్డు మీద కుడి పక్క కూచుని, ఇంకొక సారి ఎడమపక్క, ఒకసారి వెనక కారేజ్ మీద,  హ్యాండిల్ బార్ మీద కూచుని, హ్యాండిల్ బార్ మీద వెనక్కి కూచుని .. అలా ఎన్నో రకాలు గా . వున్నట్టుండి  సీటు మీద నుంచి వంగి రెండు చేతులతో ముందు చక్రం తిప్పే వాడు. ముందు చక్రం అడ్డంగా తిప్పి సైకిల్ ను నిలబెట్టే వాడు. ముందు చక్రం గాలిలో లేపి వెనక చక్రం మీదనే రౌండ్లు వేసే వాడు. చూడడానికి భలే వుండేది. అలా చేసినప్పుడల్లా పిల్లలందరూ చప్పట్లు కొట్టేవారు. 

ఇక సాయంత్రం అసలు సాహసాలు మొదలయ్యేవి. ఒక గంట సేపు మైకు లో  హైపు  క్రియేట్ చేసిన తర్వాత అతను రెండు ఇత్తడి బిందెలను నీళ్ళ తో నింపి వాటిని ఒక తాడుతో కట్టి సైకిల్ మీదనుంచే తన పళ్ళతో లేపేవాడు. అంత బలం ఎక్కడి నించి వచ్చిందో.  కంటి రెప్పతో కింద పడిన రూపాయి కాగితం తీసేవాడు. ఇంకా అనేకం చేసేవాడు. కానీ గుర్తు లేదు. ఇక ఆఖరు రోజు నిప్పుల లో నుంచి సైకిల్ తొక్కడం. ఎండుగడ్డి తో వృత్తాకారపు రింగులు తయారు చేసి వాటికి నిప్పు పెట్టేవారు. అతను ముఖం, శరీరం  మొత్తం బట్టలతో కప్పుకుని సైకిల్ మీద ఆ మండుతున్న ఆ గడ్డి మంటల లో నుంచి సైకిల్ తొక్కుకుంటూ వచ్చేవాడు. చాలా ప్రమాదకరం. కానీ తప్పదు. 

ఈ  కాలం లో ఇలాంటివి జరుగుతున్నట్లు గా వినలేదు. ఇటువంటి సాహసాలు చేయడానికి శారీరిక బలమే కాదు. మనం ఊహించలేనంత మానసిక స్థైర్యం కావాలి. ఇప్పుడు ఈ విధమైన సాహసాలు కనబడక  పోడానికి అది లేక పోవడమే కారణం కావచ్చు. పైగా ఆ కష్టానికి తగిన ప్రతిఫలం లేదు. ఆ రోజుల్లో ప్రజల నించి వచ్చిన చిల్లర డబ్బుల తోనే సంతృప్తి చెందేవారు. సరైన సౌకర్యాలు వుంటే మోహన రావు లాంటి వాళ్ళు France de Tour వంటి అంతర్జాతీయ పోటీలలో రాణించేంత ప్రతిభ వున్నవాళ్ళే. కేవలం అవకాశాలు  లేక అటువంటి ప్రతిభలు ప్రపంచానికి పరిచయం కాలేదు. 

(నండూరి బాల సుబ్రహ్మణ్యం)