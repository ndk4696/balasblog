---
title: "ఒక ఆదివారం మధ్యాహ్నం"
date: 2025-04-04T20:52:25.385Z
genre: Life
readTime: 8min
thumbnail: /images/life-sunday.png
---
<!--StartFragment-->

గత రెండు వారాల నుంచీ ఒకటే పని, టూర్లు. సరైన నిద్ర లేదు.  ఈ ఆఫీస్ పనికి అంతులేనట్లుంది. ఎలాగయినా  ఈ ఆదివారం మొత్తం పడుకుని కమ్మగా నిద్రపోవాలి. కానీ ఏంచేయను ? శనివారం రాత్రి ఫ్లయిట్ తప్పిపోవడం తో ఆదివారం ప్రొద్దుట 10 గంటల ఫ్లయిట్ ఎక్కి, ఒంటి గంట కల్లా ఇంట్లో వున్నాను. ఇంట్లో శ్రీమతి తను షాపింగ్ కి వెడుతున్నానని సాయంత్రం అయ్యే దాకా రానని ముందే చెప్పేసింది. ఇంట్లో డిగ్రీ చేస్తున్న పుత్రరత్నం  ఫ్రెండ్స్ తో సినిమాకి పోతున్నానని చెప్పేశాడు. అందుకే ఇంటికి వస్తున్నప్పుడు  ఎయిర్పోర్టు లోనే సుష్టు గా భోంచేసేశాను. ఇక ఇంటికి వెళ్ళగానే పరుపు మీద వాలి పోవడమే.

ప్లాన్ ప్రకారం ఒంటిగంట కల్లా ఇంట్లో వున్నాను. ఒకటింపావు కల్లా బట్టలు మార్చుకుని, ఏసీ వేసుకుని మంచం మీద వాలాను. ఎంత కాలమైంది ఇలా ప్రశాంతం గా పడుకుని. ఇయర్ ఫోన్స్ పెట్టుకుని మొబైల్  లో నాకు ఇష్టమైన పాటలు పెట్టుకున్నాను. వింటూ అలా.. అలా నిద్రలోకి జారుకోవాలి అని ఆశ.

ఒక్క 10 నిముషాలు అయ్యిందో లేదో ఫోను మోగింది. కాలు చెవిలోకి అడుగు పెట్టింది. “ గుడ్ ఆఫ్టర్ నూన్ సార్. నేను  పజాజ్  ఫినాన్స్ కంపెనీ నుంచి కాల్ చేస్తున్నానండీ. మీకు మూడు లక్షల లోను శాంక్షన్ అయ్యిందండీ.” ఒక్క సారిగా సర్ర్.. మని కోపం వచ్చింది. అయినా తమాయించుకుని “ అలాగామ్మా. నువ్వే తేసేస్కో ఆ లోను . పండగ చేస్కో.” అని కట్ చేశాను.

ఇంకో 5 నిముషాల్లో ఇంకో కాలు. “ సార్ మేమ్ పృధ్వీ రియల్ ఎస్టేట్ నించి మాట్లాడుతున్నామండి. మీరు ప్లాట్ లు ఏమన్నా చూస్తున్నారా?  “ లేదు బాబూ. ప్రస్తుతం నిద్ర గురించి చూస్తున్నా. పెట్టేయ్ .” అని నేనే పెట్టేశాను.

తర్వాత 7 నిముషాలు ప్రశాంతంగా గడచాయి. తర్వాత ఇంకో ట్రింగ్ ట్రింగ్. “ సార్ మీరు మీ వాటర్ ఫిల్టర్ సర్విస్ కి బుక్ చేశారుగా. ఇప్పుడు రావచ్చా. నేను దగ్గర లోనే వున్నాను.”  “ నేను నెల్లాళ్ళ నించీ పిలుస్తుంటే ఇవాళే ఖాళీ దొరికిందా నాయనా. ఈ రోజు ఇంట్లో ఎవరూ లేము. రేపు రా. మేడమ్ గారు వుంటారు.” “సరే సార్. మీకు ఒక ఓటీపీ వస్తుంది. అది చెప్పండి సార్. నేను టిక్కెట్ క్లోజ్ చేస్తాను.” “నేను చెప్పను. పెట్టేయ్”.

ఇంకో 10 నిముషాలు గడిచాయి. ఈ సారి “గూడ్ ఆఫ్టర్ నూన్ sir, నేను బిందాయ్ కంపెనీ నించి మాట్లాడుతున్నాను. రెండు రోజుల క్రితం మీ కారు సర్వీస్ చేయించారు కదా. పర్ఫార్మన్స్ ఎలా వుంది సార్. ప్రాబ్లమ్స్ ఏమైనా వున్నాయా ?”  “అన్నీ ప్రాబ్లమ్స్ కంటే పెద్దదే వుంది. మైలేజ్ రావడం లేదు”. “థాంక్ యు ఫర్  ది ఫీడ్ బాక్ సర్, ఇంకా ఏమన్నా వున్నాయా ?” “ ఏం , అది చాలదా ?”   “ సార్ ఇప్పుడు మీకు మళ్ళీ మా ఫీడ్ బాక్ ఫారం మీకు వాట్సప్ లో పంపాను సార్. కొంచెం మర్చిపోకుండా 5 స్టార్ రేటింగ్ ఇవ్వండి సార్.” “అలాగే”. “ మర్చిపోకండి సార్. 5 స్టార్”. “ ఇంకొక్క మాట మాట్లాడితే జీరో స్టార్ ఇస్తా. పెట్టేయ్” . “థాంక్ యు సర్.”

ఇంకో 10 నిముషాలు గడిచాయి. మళ్ళీ ఇంకో కొత్త నెంబరు తో కాలు. ఈ సారి వాయిస్ మెసేజ్. “ నేను మీ నియోజకవర్గ  ఎం ఎల్ ఏ మాట్లాడుతున్నాను. ఇంకో మూడు గంటల్లో పిడుగులతో కూడిన వర్షం పడబోతోంది. అందరూ జాగ్రత్త గా వుండవలసినది గా కోరుచున్నాను. ఇట్లు మీ ఎం ఎల్ ఏ, జై ప్రజా పార్టీ, జై భారత్.”

వేసవి కాలం మిట్ట మధ్యాహ్నం వర్షమా! అదీ పిడుగులతో. ఏమిట్రా బాబూ. ఆదివారం కూడా నిద్ర పోనివ్వరా!! అని తిట్టుకుంటూ కళ్ళు మూశానో లేదో ఏదో తెలియని నెంబర్ నించి కాలు. “ నాన్నా ! నేను. సినిమా నించి వస్తుంటే నా బైక్ తో  ఒకర్ని గుద్దేశాను. పోలీస్ లు కూడా వచ్చారు. 10 వేలకి సెటిల్ చేశారు. లేకపోతే కేసు పెట్టి బైకు సీజ్ చేస్తారట .  అర్జెంట్ గా నాకు 10 వేలు ఫోన్ పే ఈ నెంబర్ కి చెయ్యండి.” “ నీ ఫోన్ ఏమయ్యింది ?” “ కింద పడడంతో అది పాడైంది.”  “ఈ వెధవ మెల్లిగా డ్రైవ్ చేయరా అంటే వినడు. ఇప్పుడు 10 వేలు. మళ్ళీ కొత్త ఫోను కూడా కొనాలి . అన్నీ లాస్ లే.”  ఎంతైనా కన్న కొడుకు కదా. తప్పదు. 10 వేలూ ఆ నెంబరుకి ఫోన్ పే చేసేశాను. ఇలా చేశానో లేదో కాలింగ్ బెల్ మోగింది.  నా పుత్ర రత్నం విజిలేసుకుంటూ లోపలికి వచ్చాడు. “ ఇప్పుడే కదరా డబ్బులు పంపేను. అప్పుడే ఎలా వచ్చేశావు ?.  దెబ్బలేం తగల్లేదు కదా. ”  “ డబ్బులేంటి !! దెబ్బలేంటి !!”.  జరిగింది చెప్పాను. “ వాడేవడో నీకు టోకరా వేశాడు నాన్నా. ఎవడో నా గొంతుతో మాట్లాడి లేని ఏక్సిడెంట్ సృష్టించి 10 వేలు లాగేశాడు. ఇప్పుడు స్కామ్ చేసే వాళ్ళు ఆర్టిఫిషియల్ ఇంటెలిజన్స్ తో గొంతు ఇమిటేట్ చేస్తున్నారు. ఇక ముందెప్పుడూ అలా చేయకు.”

మనసంతా వికలమయ్యింది. చేసేది లేక మళ్ళీ పడుకున్నాను. ఈ సారి ఏదో సంస్కృత శ్లోకం తో ఫోనొచ్చింది. “ అయ్యా! నమస్కారం. నా పేరు పరబ్రహ్మశాస్త్రి. జ్యోతిష్యం చెప్తాను. గ్రహ శాంతులు చేయిస్తాను. మీ నెంబరు నా లక్కీ స్కీమ్ లో తగిలింది. తమ నామధేయం, నక్షత్రం, పుట్టిన తేదీ చెప్పండి.”  చెప్పాను.  “ తమకు శని వక్ర గతి లో వున్నాడు. గురుడు క్రీగంట చూస్తున్నాడు. తమకు త్వరలో కష్టాలు వచ్చే సూచనలు వున్నాయి. మీరు నా లక్కీ స్కీమ్ లో సెలెక్ట్ అయ్యారు కాబట్టి మీకు 50% డిస్కౌంట్ ఇస్తాను. మొత్తం డిస్కౌంట్ పోను 12500 అవుతుంది. మరి శాంతి మొదలెట్ట మంటారా ?” ఇంక నాకు సహనం చచ్చి పోయింది. అసలే డబ్బులు పోయి నేనేడుస్తుంటే వీడొకడు. “ చూడండి నేను నాస్తికులకే నాస్తికుణ్ణి. ఇవేమీ నమ్మను. ఇంకెప్పుడూ ఫోన్ చేయకండి.” “ సరే. మీ శని. మీ ఇష్టం.  వుంటానండయ్యా !”

ఛీ. ఆదివారం అంతా పాడు చేస్తున్నారు. మధ్యలో ఈ శని గాడు ఒకడు అనుకుంటుంటే ఇంకో కాలు వచ్చింది. ఇదీ తెలియని నెంబరే. “ ఏవండీ!! నేను. నాకు అర్జంట్ గా ఓ 15 వేలు పంపండి.”  “ ఓ ! డబ్బులు కావాలా ? ఎవరమ్మా నువ్వు ?” “అదేంటండీ నన్నే గుర్తు పట్టలేదా?”  “అది సరే. నీ ఫోనెమయ్యిందీ? చార్జ్ ఐపోయిందా ?” ఈ ఫోనెవరిదీ? అయినా డబ్బులెందుకూ? ”  “అవునండీ . నా ఫోన్ చార్జ్ అయిపోయింది. ఇక్కడ షాపులో వాళ్ళ ఫోన్ లోంచి మాట్లాడుతున్నాను. ఈ రోజు ఒక స్పెషల్ ఆఫర్ ఉంది కంచి పట్టు చీరల మీద. అందుకే డబ్బులు కావాలి.” “ నువ్విప్పుడు ఆ చీర కొనుక్కోకపోతే దేశానికి నష్టమేమీ లేదు కానీ , నేను  డబ్బు పంపను .” “ ఏంటీ గొంతు లేస్తోంది. పైగా గొంతులో వెటకారం. ఏం మీరు పంపక పోతే నేను కొనుక్కో లేననుకున్నారా ?” “అమ్మా స్కామిత్రీ ! నువ్వెవరో నాకు తెలిసిపోయింది కానీ ఒకే రోజు రెండు సార్లు ఫూల్ కాలేను. నీ ఇష్టం వచ్చినట్లు చేసుకో. నేను మాత్రం డబ్బులు పంపను.” అవతలి వైపు నించి ధణేల్ మని సౌండ్  ఫోన్ పెట్టేసిన శబ్దం తో పాటు వచ్చింది. బహుశా ఈ టేబులో  అయివుంటుంది.  కొంపదీసి ఆవిడ మా నిజం ఆవిడ కాదు కదా !!

ఒక్క 5 నిమిషాలలో మళ్ళీ ఫోన్. అక్కడి నుంచే. “ ఏం మీరు డబ్బులివ్వక పోతే నేను కొనుక్కో లేననుకున్నారా? నాకూ పలుకుబడి వుంది. మన పక్క  ఫ్లాట్ మన్మధ రావు కి చెప్పగానే 2 నిమిషాల్లో పంపించాడు. నేను ఇంటికొచ్చాకా వుంది మీ పని. రెఢీ గా వుండండి . సావిత్రి అని మా వాళ్ళు నాకు పెట్టిన పేరుని స్కామిత్రీ అంటారా!  ఇవాళ మీరో నేనో తేలిపోవాలి.”  మళ్ళీ ఠప్ శబ్దం తో ఫోన్ కట్.

అంటే ఈవిడ ఆవిడే నన్న మాట. స్కామ్ గాళ్ళు ఎవరో , ఆర్టిఫిషియల్ ఇంటెలిజన్స్ తో గొంతు మార్చారేమో  అనుకుని అనవసరంగా ఏదేదో వాగాను . ఇప్పుడు అంతా క్లియర్ గా అర్ధ మవుతోంది. రెండు గంటల్లో పిడుగుల తో కూడిన వర్షం అంటే అర్ధం ఇదా.  ఆ శని చూపు నిజం గానే నా మీద వుందా! ఎందుకైనా మంచింది ఆ పరబ్రహ్మశాస్త్రి ని పిలిచి అర్జెంట్ గా శాంతి చేయించాలి. ఆ దేవుడు నాకు హింట్ లు ఇచ్చినా నాకు అర్ధం కాలేదన్నమాట.

అరగంట నించీ ఆ పరబ్రహ్మశాస్త్రి కి ఫోన్ చేస్తున్నాను . లైను కలవడం లేదు. ఇక పిడుగులతో కూడిన తుఫాను వచ్చేసే టైమ్ అయ్యింది.

(నండూరి బాల సుబ్రహ్మణ్యం )

<!--EndFragment-->