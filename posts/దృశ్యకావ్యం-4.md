---
title: దృశ్యకావ్యం-4
date: 2024-04-24T00:01:31.390Z
genre: Music
readTime: 3min
thumbnail: /images/music-drusyakavyam.png
---
ఒక మంచి కళాభిరుచి వున్న దర్శకుడు ఒక సాధారణ మైన పాట ను ఎంతో మనోజ్ఞంగా చిత్రీకరించడమే కాకుండా, దానిని కధలోని పాత్రలను ,వాటి స్వభావాలను ప్రేక్షకకులకి పరిచయం చేయ్యాడానికి  ఉపయోగిస్తాడు. మరి V.శాంతారాం వంటి దర్శకుడైతే ఇక చెప్పేదేముంది. ఒక దృశ్య కావ్యం తయారవుతుంది. 

ఒక పల్లెటూరు. తల మీద తట్టలోచిన్న చిన్న బొమ్మలు పెట్టుకుని చేతిలో ఒక చిన్న వాయిద్యం వాయిస్తూ అమ్ముకుంటూ ఒక అమ్మాయి  వెడుతూ ఉంటుంది. తన ప్రియుడు మోసం చేశాడని తిట్టుకుంటూ పాడుకుంటోంది. ఆమెను ఒక అరడజను మంది రౌడీల లాంటి వారు ఆశగా చూస్తూ వుంటారు. కానీ ముందుకు వెళ్ళడానికి సాహసించరు. ఆమె తన పాటకి నేపధ్య సంగీతం లాగా చక్రాల మీద నడిచే  ఒక చిన్న బొమ్మ డప్పుని తన కొంగుకు కట్టుకుంటుంది. ఆమె ముఖంలో ప్రియుడి పట్ల కోపం కనిపిస్తూ వుంటుంది. అంత ఎండలో నడచి వస్తున్నా మధ్య లో ఒక సారి ఆగి, రేగిపోయిన తల కొంచెం దువ్వుకుని మరీ వెడుతుంది తనకి అందమే ముఖ్యం అన్నట్లు .దారిలో ఇద్దరు పిల్లలు ఆ డప్పు కేసే చూస్తూ వుంటే  వారికి అది ప్రత్యేకంగా  చూపించి వాళ్ళ ఇంటికి పంపిస్తుంది. ఇంకా ఆ అమ్మాయిలో చిలిపి తనం పోలేదు. అందుకే తల మీద బుట్ట  ఉండగానే కాలితో ఒక రాయి తీసి విసిరి దగ్గర లోని చెట్టు మీద కూర్చున్నపక్షులన్నీటినీ చెదర గొడుతుంది. మొత్తం నాలుగు రోజులు సాగినట్లు చూపించిన ఈ పాటలో మధురమైన లతామంగేష్కర్ గానానికి నటి సంధ్య అద్భుతమైన అభినయం చేసింది. ఎన్నో అవార్డులు సాధించిన " దో ఆంఖే బారాహ్ హాత్ " (1957) సినిమా లోనిదీ పాట. చూసి ఆనందించండి.

P.S: ఇంత మంచి సినిమాని  20 సంవత్సరాల తరవాత తెలుగు లో " మా దైవం " పేరిట రీమేక్ చేశారు. తెలుగు లో  నటి జయచిత్ర నటించింది. హిందీ లో హృద్యం గా వున్న పాటను వికారంగా  తీయడం విషాదకరమైన విషయం. అసభ్యత కు చేరువలో, అంగాంగ ప్రదర్శనతో  మన అభిరుచులు ఎలా దిగజారి  పోయాయో  అన్నట్లుగా వుంటుంది. దయచేసి చూడకండి.)    

(నండూరి బాల సుబ్రహ్మణ్యం)