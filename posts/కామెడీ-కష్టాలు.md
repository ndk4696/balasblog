---
title: కామెడీ కష్టాలు
date: 2025-03-26T05:39:39.279Z
genre: Life
readTime: "5 min "
thumbnail: /images/life-comedykashtalu.png
---
<!--StartFragment-->

ఈ రోజుల్లో కమేడియన్లు కామెడీ కోసం ఎన్ని కష్టాలు పడుతున్నారో చూస్తే నవ్వొస్తుంది. ఈ “స్టాండ్ అప్ కామెడీ” ప్రోగ్రాములు నిజంగా ఒక కామెడీలా మారిపోయాయి. వచ్చిన ప్రేక్షకులని బలవంతంగా నవ్వించే ప్రయత్నం లో ఈ కమెడియన్లు వేసే పిల్లి మొగ్గలు, మాది “యూతు ప్రోగ్రామ్” అని చెప్పుకోడానికి వాళ్ళు చెప్పే “బూతు జోకులు”, ఈ క్రమంలో ఎక్కడో నోరుజారి ఏ రాజకీయ నాయకుడినో, మత పెద్దలనో, లేదా ఒక సామాజిక వర్గాన్నో చులకన చేసి మాట్లాడి, రకరకాల కేసులు పెట్టించుకుని, ప్రాణ రక్షణకై పారిపోయి, కొద్ది రోజులు వార్తల్లో వ్యక్తి గా నిలిచి మనందరికీ ఒక గొప్ప కామెడీ వ్యవహారం చూపించే ఈ స్టాండ్ అప్ కమెడేయన్లను చూస్తే మెచ్చుకోవాలో, జాలిపడాలో తెలియడం లేదు.

నిజానికి కామెడీ అన్నది పెద్ద సీరియస్ బిజినెస్ ఐపోయింది. మన దేశం లో టాప్ లెవెల్ కామెడియన్లు నెలకి 3 నించి 5 లక్షల దాకా సంపాదిస్తారని అంచనా. ఏ షో కైనా టికెట్ ఖరీదు రూ.300 నించి 3000 దాకా వుంటుంది. ఇది కాక బ్రాండ్ ప్రోమోషన్లు, యూట్యూబ్ / ఇంస్టా లలో వచ్చే ఆదాయం బాగానే కిట్టుబాటు అవుతుంది. ఇండియా లో నెం.1 కమెడియన్ ఆస్తులు రూ.300 కోట్లు అని ఈ మధ్యనే మీడియాలో వచ్చింది. ఈ లెవెల్ కి వెళ్లిపోవాలనే ఆశతో ఎందరో ఈ కామెడీ బిజినెస్ లోకి వస్తున్నారు.

కానీ ఈ రంగం లో నిలదొక్కుకోవడం అంత సులభం కాదు. ముందు చక్కగా స్క్రిప్ట్ రాయగలగాలి. డానికి ఎంతో క్రియేటివిటీ కావాలి. సాధారణ సన్నివేశాల నించి ఊహించని కోణాలలో జీవితాన్ని చూడగలగాలి. డానిలో హాస్యం పుట్టించాలి. ఆ తర్వాత ఆ స్క్రిప్టు ని సమర్ధవంతంగా ప్రేక్షకుల మనసుకి హత్తుకొనేలా ప్రెజెంట్ చేయాలి. ప్రేక్షకులని ఎలాగైనా నవ్వించాలనే ప్రయత్నం లో ఆ జోకుల్లోకి అసభ్య పదజాలం చొప్పిస్తున్నారు. దానికి కొందరు కుర్ర కారు బాగా స్పందించడం తో అవి ఇంకా ఇంకా పెరిగిపోతున్నాయి. విశేషంఏమిటంటే అమ్మాయిలు కూడా మేమేం తక్కువ తినలేదని వారూ ఈ వృత్తి లోకి వస్తున్నారు. కొందరు అమ్మాయిలైతే అబ్బాయిల కంటే ఎక్కువ అసభ్యంగా మాట్లాడతారు. ఈ విధం గా ఒక దుష్ట సంప్రదాయం మొదలయ్యింది.

అందరూ అలా వుంటారని కాదు. కొంత మంది కమేడియన్లు మావి క్లీన్ జోక్స్ అని ప్రచారం చేసుకుని మరీ ప్రోగ్రాములు పెడుతున్నారు. అవి చాలా బాగుంటాయి. వారి సృజనాత్మకతకు, జీవితాన్ని నిశితంగా పరిశీలించే వారి ప్రతిభకు మెచ్చుకోకుండా వుండలేము. కుటుంబ సమేతం గా వెళ్ళి ఆనందించొచ్చు. రెండు గంటల మామూలు సినిమా కంటే ఇవి చాలా ఉత్తమం.

సామాన్యంగా మనం వాడని భాష వాడుతూ మనుషుల్ని బాడీ షేమింగ్ చెయ్యడం, మన నాయకులను, పెద్దలను, తల్లిదండ్రులను అసహ్యకరమైన మాటలతో వెక్కిరించడం లాంటివి చేస్తే కొద్ది మంది ఇచ్చే స్పందనకి రెచ్చిపోయి అటువంటివి మరింత ఎక్కువగా ప్రోగ్రామ్ లో చేర్చడం జరుగుతోంది. అప్పుడప్పుడు అది బెడిసికొట్టి తీవ్ర పరిణామాలకు దారి తీస్తోంది. ఇటీవల జరిగిన /జరుగుతున్న సంఘటనలు అందరికీ తెలిసినవే.

మన భారవంతమైన జీవితాలను తేలిక పరచడానికి హాస్యం చాలా అవసరం. అది పెడత్రోవ పట్టకుండా ఆరోగ్యవంతంగా వుంటే అందరికీ బాగుంటుంది. జోకులేసి నవ్వించడం అంటే ‘జోకు’ కాదు. ఇప్పటినించైనా మన కమెడియన్లు మాట్లాడకూడని మాటలతో జోకులేసి, ఏదైనా రగడ జరిగితే ఏడ్చుకుంటూ పోలీస్ స్టేషన్లు,కోర్టుల చుట్టూ తిరుగుతూ, జనాన్ని నవ్వించే బదులు జనంలో నవ్వులపాలై తమ కెరీర్ ని నాశనం చెసుకోకుండా , సృజనాత్మకత తో కూడిన , అసభ్యతకు తావులేని హాస్యాన్ని అందించి వారు ఆనందంగా వుండి అందరినీ ఆనంద పరుస్తారని ఆశిద్దాం.

(నండూరి బాల సుబ్రహ్మణ్యం)

![](<data:image/svg+xml,%3Csvg fill='none' xmlns='http://www.w3.org/2000/svg' viewBox='0 0 16 16'%3E%3Cpath d='M16.0001 7.9996c0 4.418-3.5815 7.9996-7.9995 7.9996S.001 12.4176.001 7.9996 3.5825 0 8.0006 0C12.4186 0 16 3.5815 16 7.9996Z' fill='url(%23paint0_linear_15251_63610)'/%3E%3Cpath d='M16.0001 7.9996c0 4.418-3.5815 7.9996-7.9995 7.9996S.001 12.4176.001 7.9996 3.5825 0 8.0006 0C12.4186 0 16 3.5815 16 7.9996Z' fill='url(%23paint1_radial_15251_63610)'/%3E%3Cpath d='M16.0001 7.9996c0 4.418-3.5815 7.9996-7.9995 7.9996S.001 12.4176.001 7.9996 3.5825 0 8.0006 0C12.4186 0 16 3.5815 16 7.9996Z' fill='url(%23paint2_radial_15251_63610)' fill-opacity='.5'/%3E%3Cpath d='M7.3014 3.8662a.6974.6974 0 0 1 .6974-.6977c.6742 0 1.2207.5465 1.2207 1.2206v1.7464a.101.101 0 0 0 .101.101h1.7953c.992 0 1.7232.9273 1.4917 1.892l-.4572 1.9047a2.301 2.301 0 0 1-2.2374 1.764H6.9185a.5752.5752 0 0 1-.5752-.5752V7.7384c0-.4168.097-.8278.2834-1.2005l.2856-.5712a3.6878 3.6878 0 0 0 .3893-1.6509l-.0002-.4496ZM4.367 7a.767.767 0 0 0-.7669.767v3.2598a.767.767 0 0 0 .767.767h.767a.3835.3835 0 0 0 .3835-.3835V7.3835A.3835.3835 0 0 0 5.134 7h-.767Z' fill='%23fff'/%3E%3Cdefs%3E%3CradialGradient id='paint1_radial_15251_63610' cx='0' cy='0' r='1' gradientUnits='userSpaceOnUse' gradientTransform='rotate(90 .0005 8) scale(7.99958)'%3E%3Cstop offset='.5618' stop-color='%230866FF' stop-opacity='0'/%3E%3Cstop offset='1' stop-color='%230866FF' stop-opacity='.1'/%3E%3C/radialGradient%3E%3CradialGradient id='paint2_radial_15251_63610' cx='0' cy='0' r='1' gradientUnits='userSpaceOnUse' gradientTransform='rotate(45 -4.5257 10.9237) scale(10.1818)'%3E%3Cstop offset='.3143' stop-color='%2302ADFC'/%3E%3Cstop offset='1' stop-color='%2302ADFC' stop-opacity='0'/%3E%3C/radialGradient%3E%3ClinearGradient id='paint0_linear_15251_63610' x1='2.3989' y1='2.3999' x2='13.5983' y2='13.5993' gradientUnits='userSpaceOnUse'%3E%3Cstop stop-color='%2302ADFC'/%3E%3Cstop offset='.5' stop-color='%230866FF'/%3E%3Cstop offset='1' stop-color='%232B7EFF'/%3E%3C/linearGradient%3E%3C/defs%3E%3C/svg%3E>)

All reactions:

1111

<!--EndFragment-->