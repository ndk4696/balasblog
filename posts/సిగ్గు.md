---
title: "సిగ్గు "
date: 2025-02-14T05:31:01.162Z
genre: "Life "
readTime: "3 min "
thumbnail: /images/life-siggu.png
---
<!--StartFragment-->

సిగ్గు

పక్కింట్లో పాపపుట్టింది . మన రాంబాబుగాడి కోసమేనేమో అంటుంటే నాకు ఏదో తెలియని సిగ్గు.

అమ్మతో పాపను చూడడానికి వెళ్ళి,వాళ్ళు నా వళ్ళో పడుకోబెడితే పాప క్యార్ క్యార్ మని ఏడ్చినపుడు నాకు భయంతో కూడిన సిగ్గు.

బారసాల నాడు పాప పేరు సీత అని చెప్పగానే అందరూ నాకేసి చూస్తే నాకు ఏమిటో అర్ధం కాక సిగ్గు.

దాగుడుమూతలాటలో సీత నన్ను పట్టుకుని నన్ను ఔట్ చేసినపుడు అందరూ నవ్వితే నాకు నిస్సహాయతతో సిగ్గు.

కేరమ్ బోర్డ్ ఆడుతూ నేను వేయలేని రెడ్ ని తను ఈజీగా వేసేసి సీత గర్వంగా చూస్తే నాకు అవమానం తో కూడిన సిగ్గు.

పదో క్లాస్ పరీక్షల్లో గతేడాది నా మార్కులకన్నా సీతకి పది మార్కులు ఎక్కువొచ్చాయని నాన్న చెబితే నాకు విచారం తో సిగ్గు.

ఇంజినీరింగ్ చదవడానికి బొంబాయి వెడుతుంటే, ఉన్న ఊళ్లోనే చదవచ్చుగా అన్నట్లు సీత చూసిన చూపుకి నాకు గిల్టీ గా సిగ్గు.

చదువైన తర్వాత జాబ్ వచ్చిందని చెప్పడానికి వూరెడితే కొత్తగా కనిపించిన సీతని చూస్తే ఎందుకో సిగ్గు.

పెళ్లెప్పుడు చేసుకుంటావని సీత వాళ్ళ అమ్మ అడిగితే నాకు మళ్ళీ సిగ్గు.

సీత పీజీ అయినవెంటనే చేసేద్దాం అని అమ్మ అనగానే నాకు పెళ్లి సిగ్గు.

పెళ్ళిలో తాళి కడుతున్నప్పుడు తను నన్ను చూసి నవ్విన చిరునవ్వుకి నాకు చెప్పలేని సిగ్గు

తొలి రాత్రి గది లోకి రాగానే సీత చూసిన చిలిపి చూపుకి నాకు గిలిగింతల సిగ్గు.

ఆ సిగ్గు పడడం మాత్రం ఆపకేం.అది నచ్చే నిన్ను చేసుకున్నాను అని సీత అనగానే నాకు నిజంగా సిగ్గు.

ఆ తర్వాత సిగ్గు పడుతున్న సీతను చూస్తే నాక్కూడా ఆనందంతో సిగ్గు.

(నండూరి బాల సుబ్రహ్మణ్యం)

<!--EndFragment-->