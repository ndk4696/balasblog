---
title: పానుగంటి
date: 2024-01-28T05:15:05.076Z
genre: "Life "
readTime: "5 min "
thumbnail: /images/a2.png
---
పానుగంటి 

ఈ రోజు కవి శేఖర శ్రీ పానుగంటి లక్ష్మీ నరసింహం గారి పుట్టిన రోజు . ఈ సందర్భంగా ఆయనను గుర్తు చేసుకుందాము. 

మేము చదువుకునేటప్పుడు  9వ తరగతి లో "స్వభాష" పాఠం చదువుకున్నాం. అప్పుడు అందరికీ నచ్చేవుంటుంది. ఇప్పుడు కొందరి కైనా గుర్తుండే వుంటుంది.  అది ఇలా మొదవలవుతుంది. 

"మ్యావుమని కూయలేని పిల్లి ఎచ్చటనైననున్నదా? ఈతరాని కప్ప ఏ దేశమందైనా నుండునా? పుట్టగానే క్యారుమనలేని బిడ్డ చచ్చినదనుటకు ఏమైనా సందేహమా? ఆంధ్రదేశమున పుట్టిన పక్షులైన ననవరత  శ్రవణమున ఆంధ్రమును మాట్లాడుచుండగా... అయ్యయో! మనుజుడే అంత మనుజుడే... ఆంధ్ర మాతా పితామహులకు పుట్టినవాడే, ఆంధ్రదేశీయ వాయు నిరాహారపారణమొనర్చినవాడే అధమాధమం ఆరు సంవత్సరముల ఈడు వరకు ఆంధ్రమున మాటలాడినవాడే అట్టివాడాంగ్లేయ భాషను అభ్యసించినంత మాత్రమున ఇప్పుడు ఆంధ్రమును మాటలాడ లేకుండునా?..."

ఆయన ఈ వ్యాసాలలో జంఘాల శాస్త్రి అనే ఒక పాత్రను   సృష్టించారు. ఒక వ్యాసం లో  ఒక సభను వర్ణిస్తూ  జంఘాల శాస్త్రి ఇలా అంటాడు : 

“..... దిగి మొగ్గలు కొన్ని, రవంత వికసించిన మొగ్గలు కొన్ని, సంపూర్ణముగ వికసించినవి కొన్ని, రాలిపోయిన రేకులు గలవి కొన్ని గల గులాబీ తోట కంటే ఆ సభ సహస్రాధిక సౌందర్య సమన్వితమై ఉన్నది. చంపకొప్పులవారు, ముచ్చట ముళ్ళవారు, కత్తిరింపుల ముంగురులవారు, కాగితపు పూలవారు, కత్తిరింపు బుర్రలవారు, వాలుకన్నెల వన్నెలాడులు,గుండ్ర కన్నుల కోమలాంగులు, అడుసు కన్నుల అబలా శిరోమణులు, చింపిరి కనుల శీతాంశముఖులు, మెల్లకనుల పల్లవ పాణులు, ఒంటి కంటి ఉవిదలు... ఓ... కర్ణాటకపు చీరలతో, బుటేదారు కోకలతో, కలంకారి లంగాలతో, పాము మీసపు జనానా కండువాలతో, స్వదేశీయపు సెల్లాలతో, మిలమిలలతో, జలజలలతో, కల కలలతో, గణగణలతో, పెట పెటలతో, లొటలొటలతో వహవ్వా! సర్వజన నయనానంద ధురీణులై ప్రకాశించుచున్నారు. సెంట్ల వాసనలు, పువ్వుల వాసనలు, అగరు నూనె వాసనలు, కాంతామనుల ముఖ పద్మ సౌరభములతో కలసిఉండ అచటి వాయువంతయు మత్తెక్కినటులున్నది. ఆడుది ఉన్న చోటనే అన్ని సౌరభములు. మగవాడున్నచోటనేమున్నది. ముక్కు పొడుము వాసన, చుట్ట కంపు, సిగరెట్టు గొట్రు కంటెనేమున్నది. పురంధ్రీమణుల చేతను, పుష్పకముల చేతనుగదా భూమి కలంకారము!”

ఇలా వర్ణిస్తూ పోతే చాలా అవుతుంది. ఆయన వ్యాసాలు 5 భాగాలు గా ప్రచురిత మయ్యాయి. అందులో నాలుగు భాగాలు teluguthesis.com లో చూడవచ్చు.  

మన భాషలో ఇంత అందం వున్నది అనే విషయం ఆయన వ్యాసాలు చదివితే తెలుస్తుంది. అయితే దురదృస్ట వశాత్తు ఇప్పటి వారికి అటువంటి సాహిత్యం వున్నదనే తెలియదు. ఇకనైనా 6 నుంచి 12 వ తరగతి వరకు తెలుగు లో కనీసం ఒక్కొక్క వ్యాసం పాఠం గా పెడితే కనీసం కొంతమంది కైనా మన తెలుగు భాష  మీద అభిమానం పెంపొందించవచ్చు. 

N. బాల సుబ్రహ్మణ్యం