---
title: చిరునవ్వు
date: 2024-07-14T04:48:22.844Z
genre: "Life "
readTime: "3 min "
thumbnail: /images/a2.png
---
<!--StartFragment-->

చిరునవ్వు

నవ్వు.. మనుషులను జంతువుల నుంచి వేరుపరచే ఒక వరం. అందులోనూ చిరునవ్వు ఒక దివ్య వరం. నవ్వుల్లో అనేక రకాలు వున్నాయి. పసిపాప నవ్వే బోసి నవ్వుల నుంచి పాత సినిమాలలో విలన్లు చేసే వికటాట్టహాసాల దాకా. హాయిగా స్వేచ్చ గా నవ్వే నవ్వు నుంచి ఏడవ లేక నవ్వే నవ్వు దాకా. అయితే చిరునవ్వు లో అన్ని రకాలు లేవు. చిరునవ్వు అనేది పౌరాణిక చిత్రాలలో యుద్ధానికి ముందు పెద్దలకు వేసే నమస్కార బాణం లాంటిది. ఒక్కో సారి ఎదుటి వ్యక్తి మన చిరునవ్వు ముఖం చూసి [](<>)మనకు కావలసిన పని సానుకూలం గా చేసిపెట్టిన సందర్భాలు అందరికీ ఎప్పుడో అప్పుడు అనుభవమయ్యే వుంటాయి. ఒక్క చిరునవ్వుతో ఎదుటి వారిని గెలవచ్చు, వారి ప్రేమాభిమానాలు పొందవచ్చు. అందుకే పెళ్ళిలో తలమీద జీలకర్ర -బెల్లం పెట్టేటప్పుడు వధూవరులను ఒకరి కళ్ళలోకి ఒకరిని చూసి చిరునవ్వు నవ్వమంటారు.

నవ్వడానికి ఒక కారణం వుండాలి. ఒక జోకో , కితకితలో ,మరొకటో.. చిరునవ్వుకు ఆ అవసరం లేదు. అది సహజంగా సిద్దించేది. ముఖ వర్చస్సు ను పెంచేది. ముఖానికి అందాన్నిచ్చేది. ఉన్న అందాన్ని మరింత ఇనుమడింప చేసేది. మనసు కు కొద్ది పాటి సంతోషం కలిగితే చాలు అది సహజంగా పెదవులపై ప్రతిబింబిస్తుంది.

నాట్యం చేసే వారిని చూస్తే చిరునవ్వు ప్రాముఖ్యత బాగా తెలుస్తుంది. చిరునవ్వు లేని ముఖం తో డాన్స్ చేసేవారిని చూడలేము. ఎంత కస్టమైన స్టెప్పులేసినా అభినందించలేము. కానీ నవ్వు ముఖంతో డాన్స్ చేస్తే స్టెప్పులు బాగులేకపోయినా అందరం చప్పట్లు కొడతాము. అందుకే డాన్స్ మాస్టర్లు ముందుగా చిరునవ్వు ప్రాక్టీస్ చేయమంటారు. శరీరానికి ఎంత కస్టంగా వున్నా పైకి నవ్వుతూ వుండాలి. ఎందుకంటే మన శరీరం నిజమైన చిరునవ్వుకి, కావాలని పెట్టిన చిరునవ్వుకి తేడా గుర్తించలేదట. కాబట్టి ఎంత కస్టంగా వున్నా, చిరునవ్వుతో అలా సాధన చేయగా చేయగా కొద్ది సేపటికి అది సహజమైన ఆనందం గా మారుతుంది. దానివల్ల ప్రదర్శన పండుతుంది.

ఇదే సూత్రం మన నిత్య జీవితానికి కూడా అన్వయిస్తుంది. ఎప్పుడూ నవ్వు ముఖం తో వుండేవారికి సహజం గానే ఎల్లప్పుడూ సంతోషం వుంటుంది. పనులు సానుకూలమవుతాయి. మనమంతా కోరుకునేది అదే కదా.

(నండూరి బాల సుబ్రహ్మణ్యం)

<!--EndFragment-->