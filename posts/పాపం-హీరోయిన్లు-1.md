---
title: పాపం హీరోయిన్లు!!
date: 2024-01-29T15:03:18.756Z
genre: Life
readTime: "5 Min "
thumbnail: /images/screenshot-2025-04-09-203653.jpg
---
<!--StartFragment-->

చిన్నతనం నించీ ఎన్నో సినిమాలు చూశాను. బ్లాక్ అండ్ వైట్, కలర్, స్కోప్ 70 mm వగైరాలు. ప్రతీసారీ సినిమా అయిన తర్వాత అందరూ హీరో గురించో, కమెడియన్/ విలన్ గురించో మాట్లాడేవారే. హీరోయిన్ గురించి ఎవరైనా మాట్లాడితే ఒట్టు, నాతో సహా.

ఈ మధ్య కాలం లో గూగులమ్మ/యూట్యూబ్ పుణ్యమా అని పాత సినిమాలు, పాటలు చాలా చూశాను. చూశాక ఒక ఖచ్చిత మైన నిర్ణయానికి వచ్చేశాను - మన హీరోయిన్లకు చాలా అన్యాయం జరిగి పోయిందని.జరుగుతోందని.

ఏమా [](<>)అన్యాయం అంటారా..

మొదటిది: హీరోయిన్ లు అందరూ బహుముఖ ప్రజ్ఞ శీలురు. ఒకే హీరోయిన్ లవర్ గా, చెల్లి గా, అక్కగా, తల్లిగా, చెలికత్తె గా అనేక చిత్రాలలో నటించి ప్రేక్షకులను మురిపించారు. పాత్రను బట్టి వారి హావ భావాలు మారిపోయేవి. తల్లి అయితే ఆప్యాయత, చెల్లి అయితే అభిమానం, మరదలైతే చిలిపిదనం, ప్రేయసి అయితే ప్రేమ, చెలికత్తె అయితే భయభక్తులు ముఖంలో ప్రస్ఫూటంగా కనిపించేవి. అదే హీరో అయితే ఎప్పుడూ ఒకటే మూస. అది ధనవంతుడైనా, పేదవాడైనా, రాజకుమారుడైనా, దైవ భక్తుడైనా, రౌడీ / పోలీసు ఏదైనా ఒకే విధమైన హావ భావాలు, డైలాగ్ డెలివరి. అప్పుడప్పుడు ఏదైనా మారువేషాలేస్తే మాత్రం కొంచెం వెరైతే చూపేవారు. ఈ మధ్య కాలం లో మారువేషాలే లేవు.

రెండవది : హీరోలు ఎప్పుడూ స్టిఫ్ గా ఉండేవారు. బహుశా తమ ప్రత్యేకత నిలుపుకోవడం కోసం అనుకుంటా. అదే హీరోయిన్ లయితే తేరా మీద సహజత్వానికి దగ్గర గా ఉండేవారు.

మూడవది: పాటల విషయానికొస్తే చెంగు చెంగుమని గెంతినా, సింపుల్ డాన్స్ మూమెంట్లు ఇచ్చినా, భరత నాట్యం చేసినా, కళ గట్టేది. మరి మన పాత హీరోల డాన్స్ మూమెంట్లు ఘోరం గా ఉండేవి. అవి కూడా చెయ్యలేనివాళ్లు చిరునవ్వులతోనో, చేతులు కట్టుకొని నిలబడో కవర్ చేసుకునే వాళ్ళు.

నాలుగు: పాత సినిమాల్లో మన హీరోయిన్లకు కనీసం జోళ్ళైనా ఉండేవి కాదు. పొలం గట్టు మీద, పార్కుల్లోను, అడవిల్లోనూ, ఎర్రటి ఎండలో తారు రోడ్డు మీద యిలా ఎక్కడైనా జోళ్ళు లేకుండానే డాన్స్ చేసేవారు. మన హీరోలకు మాత్రం చెప్పులు, షూస్ తప్పని సరిగా ఉండేవి. ఈ మధ్య కాలం లో ఆ పద్దతి మారిందిలెండి.

ఐదు: పాత హీరోయిన్లు కడవల కొద్దీ కన్నీరు కార్చవలసి వచ్చేది. అవసరం వున్నా లేకపోయినా మగవారి కాళ్లపై పడవలసి వచ్చేది. అంతేకాదు,దేవుళ్ళని ప్రార్ధిస్తూ/ తిడుతూ/బెదిరిస్తూ సామాన్య జనాలకి అర్థం కాని క్లిష్టమైన భాషలో పాటలు పాడవలసి వచ్చేది. అలాటి సీన్లు కూడా వాళ్ళు ఎంతో నిబద్దత తో, క్రమశిక్షణతో చేసే వాళ్ళు. మగవారికి అటువంటి అవసరాలు తక్కువ.

ఆరు : ఎప్పుడైనా హీరోయిన్ లకు డూప్ లు వున్నారని చదివేరా? అదే హీరోలకైతే ఫైట్స్ లోనూ, రిస్కీ షాట్ ల లోనూ డూపుల సదుపాయాలు ఉండేవి. ఉన్నాయి.

ఏడు : ఇక బట్టల విషయానికొస్తే హీరోయిన్లు రక రకాల దుస్తులు ధరించాలి. అవి ఎంత సిల్లీ గా వున్నా, బయట ప్రపంచం లో ఎవరూ ఎప్పుడూ చూడనివి, వాడడానికి ఇష్టపడనివి అయినాసరే. ఒక్కోసారి శరీర ప్రదర్శనకి కూడా సిద్ధపడాలి. మగవారికి అటువంటి అవసరమే లేదు.

ఎనిమిది : ఇక మాన భంగాల సీన్లలో భయంకరమైన విలన్ల, రౌడీల చేతుల్లో నలిగి ఒళ్ళు హూనం చేసుకోవాలి. హీరోలకి అటువంటి ఇబ్బందులు లేవు.

తొమ్మిది : ఇంత కష్టపడి చేసినా హీరోయిన్ల పారితోషికం, హీరోల కంటే ఎప్పుడూ తక్కువే. అంతే కాక హీరోలకి ఎదురు తిరిగితే వాళ్లకి తర్వాత అవకాశాలే రావు.

పది : హీరోయిన్లకు మునుపు కనీసం కధలో అంతో యింతో ప్రాముఖ్యత ఉండేది. ఇప్పుడు చాలా మటుకు గ్లామర్ డిస్ప్లే కే పరిమితం కావలసి వస్తోంది. హీరో లకి మాత్రం విపరీతమైన ఎలేవేషన్ లు, గుర్తింపు వచ్చి పడిపోతున్నాయి.

ఇప్పుడు మీరు కూడా ఒప్పుకుంటారా మన హీరోయిన్ లు అన్యాయమైపోతున్నారని

<!--StartFragment-->

(N.బాల సుబ్రహ్మణ్యం)

<!--EndFragment-->

[View in Group](https://www.facebook.com/groups/213960205369030/?multi_permalinks=6986828074748842&__cft__[0]=AZVCZNNG36hjrTS_xZLMhc6Nr5-7tchYQJMdu6uwc0q9ZZn5BItoTqc0bBMEY7l7Wi7O5gTwk41mUbfz0koUosWK5aD7yRsSBUI-_olJD5mRmq1LwjSEJfK-gRAyQdo7wo_440IvX8_loMpeKO_6jJv2&__tn__=-R)