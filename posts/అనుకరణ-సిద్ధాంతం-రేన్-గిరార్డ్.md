---
title: అనుకరణ సిద్ధాంతం - రేన్ గిరార్డ్
date: 2025-03-14T06:20:41.133Z
genre: "Life "
readTime: "5 min "
thumbnail: /images/a2.png
---
అనుకరణ సిద్ధాంతం - రేన్ గిరార్డ్ 

René Girard ప్రతిపాదించిన అనుకరణ సిద్ధాంతం- (Mimetic Theory) గురించి ఇటీవల చదవడం జరిగింది .  మిత్రుల కోసం దీని గురించి తెలుగులో వ్రాయాలనిపించింది.  

మీ కోరికలు ఏమిటి అని ఎవరైనా అడిగితే ఏం చెబుతారు ?  మంచి జీతం తో రిస్క్ లేని ఉద్యోగం, అందమైన, అనుకూలమైన భార్య/భర్త, ఖరీదైన లొకేషన్ లో పెద్ద మాడ్రన్ ఇల్లు, మంచి కారు, తరచూ విదేశీ టూర్ లు , మంచి స్నేహితులు .. ఇక మీకు ప్రత్యేకం గా ఏమైనా కోరికలు అంటే  మంచి కాలేజ్ నుంచి ( IIT/IIM) నుంచి డిగ్రీ,ఆపిల్/ మైక్రోసాఫ్ట్ లాంటి కంపెనీల లో వుద్యోగం, మెర్సిడెజ్ కారు , ఖరీదైన బ్రాండెడ్ వాచ్ వగైరా, వగైరా..  కనీస అవసరాలైన తిండి, బట్ట, ఇల్లు , సెక్స్ .. వీటి తర్వాత ఎవరికైనా వారి ప్రస్తుత పరిస్థితిని బట్టి ఇంచుమించు ఇవే కోరికలు వుంటాయి. కానీ  గిరార్డ్  ఇదంతా అబద్దం అంటాడు.  మన కోరికలన్నీ వేరే వాళ్ళను అనుకరించడం వల్ల వచ్చినవే అంటాడు.  మనకు ఇస్టమైన హీరో ని మనం అనుకరిస్తాము. అతని నడక స్టైల్, సిగరెట్ కాల్చే స్టైల్ .. అలాగే అతను ధరించే బట్టలు, హెయిర్ స్టైల్ అన్నీ అనుకరిస్తాము.  మన బంధువులకో , స్నేహితులకో మంచి ఇల్లు వుంది కాబట్టి నాకూ కావాలి. వాళ్ళ అబ్బాయి ఇంజనీర్ చదివాడు కాబట్టి నేనూ చదవాలి. అలాగన్న మాట. అంటే మన కోరికలన్నీ ఇతరుల నించి ప్రభావితం అయి ఏర్పరుచుకున్నవే. మనకు ఆ వస్తువు అవసరం లేకపోవచ్చు. కానీ ఇంకొకరికి వుంది కాబట్టి మనకూ కావాలనిపిస్తుంది.  వేరేవాళ్ళ లా మనకు కోరికలు లేకపోతే మనం అవమానము ఫీల్ అవుతాము. 

ఈ అనుకరణ అక్కడితో ఆగదు. మనకు ఒక కోరిక తీరక పోతే మనం అవతలి వారిని మనకు శత్రువులు గా భావిస్తాము. మనకు లేక పోవడానికి కారణం వారే అని వారిపై  వ్యక్తిగతం గా కోపం పెంచుకుంటాము. వాళ్ళని ఎలా దెబ్బ తీయాలా అని చూస్తాము. మనం అనుకరించే  రోల్ మోడల్ అంబానీ లాంటి శక్తిమంతుడైతే  అతనిని ఏమీ చేయలేము కాబట్టి సోషల్ మీడియా లో మన అక్కసు వెళ్ళ  గక్కుతాము. ఉదాహరణకు అతని కుమారుడి వివాహం లో పెట్టిన ఖర్చు గురించి సోషల్ మీడియా లో  జరిగిన చర్చలు. అతనితో  ఎలాంటి సంబంధం లేక పోయినా, మనకు ఏమీ నష్టం లేకపోయినా,  జనం తమ అక్కసు, కోపం వెళ్ళగక్కారు. మరి ఆ రోల్ మోడల్స్ మన బంధువులో, పక్కింటి వాళ్ళో అయితే అది శతృత్వం లా మారుతుంది. ఆ శతృత్వం తిట్టుకోవడానికి, ఒక్కో సారి కొట్టుకోడానికి లేదా రెండింటికీ దారి తీయవచ్చు. ఒక్కో సారి ఆ శతృత్వం, ఆ హింస తర తరాలు కొనసాగవచ్చు. కొంత కాలానికి ఆ రెండు కుటుంబాలు ఎందుకు కొట్టుకుంటున్నారో కూడా ఎవరికీ తెలియదు. అసలు కారణం మరుగున పడిపోతుంది. ఫాక్షనిస్టు కుటుంబాల మధ్య కలహాలు అందరికీ తెలుసు కదా. ఈ రకమైన హింస రెండు జాతుల మధ్య, రాష్ట్రాల మధ్య , దేశాల మధ్య కూడా వుండవచ్చు. కారణం వస్తువులు కాదు. ఇగో. అహంకారం. నాకు లేక పోయినా పరవాలేదు. ఎదుటి వాడికి ఉండకూడదు అన్న పట్టుదల .   

మరి ఈ హింస ఆపడం ఎలా . దానికి ఒక బలి పశువు కావాలి. అది బలహీనమైనదై వుండాలి. ఏ బలమైన వర్గానికీ చెందకూడదు. ఈ గొడవ లన్నీటికీ ఆ బలి పశువే కారణ మని రెండు పార్టీలు నిర్ణయించి దాన్ని బలి చేస్తారు. దానితో గొడవ కొంత కాలం సద్దు మణుగుతుంది. అందరూ గోడవకి కారణం ఆ బలి పశువే నని నమ్ముతారు. షేర్ వాల్యూ పడిపోతుంటే అసలు కారణాలు ఏవైనా బోర్డు ఆఫ్ డైరెక్టర్ లు అందరూ కలిసి CEO ని/  లేదా ఒక సీనియర్ అధికారిని  బలి పశువుని చేసి  గొడవ పెద్దది కాకుండా చెయ్యడం మనం తరచూ చూస్తున్నదే. దేశంలో ఎక్కడైనా గొడవలు రేగితే, హింస ప్రబలితే  ఆ జిల్లా కలెక్టర్ ని/ ఎస్పీ ని ట్రాన్స్ఫర్ చెయ్యడం కూడా అలాంటిదే.   ఇటీవల రష్యా అమెరికాల గొడవ లో ఉక్రైన్ పరిస్థితి అదే కదా. చరిత్ర లో చూస్తే  జరిగిన యుద్ధాలన్నీ రెండు దేశాలు/వ్యక్తుల అహంకారం, పోటీ  కారణం గా జరిగినవే. ఎంతో రక్తపాతం జరిగింది. చివరకు ఎవరినో బలి పశువు ని చేసి యుద్ధానికి ముగింపు చెప్పేవారు. దానికోసం ముందుగా ఆ బలి పశువు మీద రక రకాల అభాండాలు వేసి అందరినీ నమ్మించే ప్రయత్నం చేస్తారు. ఇప్పుడు సోషల్ మీడియా వల్ల అది చెయ్యడం సులభం కూడా. 

ప్రపంచ వ్యాప్తంగా పూర్వీకులు ఈ సమస్య గుర్తించారు. ప్రతిసారీ హింస పెరగడం, బలిపశువు ని వెదకడం శ్రమ తో కూడుకున్న పని. అందుకే  మతాలు సృష్టించారు. అనేక నీతి  బోధలు అన్నీ మతాల లోనూ  చొప్పించారు. కోరికలు కూడదని,ధనాన్ని ప్రదర్శించ కూడదని, దానాలు చేయాలని, హింస కూడదని, ఇతరుల సొమ్ము దొంగిలించ కూడదని హితోక్తులు చెప్పారు. అనేక నీతి కధలు కూడా రచించారు. ఒకే పదవి గురించి అందరూ కొట్టుకోకుండా ఒక హైరార్కీ ఏర్పరిచారు. రాజకుటుంబం వారే రాజ్యానికి అర్హులని తీర్మానించారు. దానితో రాజ పదవికి పోటీ పడేవారి సంఖ్య గణనీయంగా తగ్గింది.  అలాగే  ప్రస్తుతం వివిధ దేశాధ్యక్షులకి కొన్ని విషయాలలో ఇమ్యూనిటీ వుంటుంది. వారి నిర్ణయాన్ని ఎవరూ ప్రశ్నించలేరు.  లేకపోతే  దేశాన్ని పాలించడం కస్టమవుతుంది.           

కానీ ఇప్పుడు యుద్ధాలు చెయ్యడం కస్టమైన పని. అందుకే డబ్బు కనిపెట్టారు. కేపిటలిజంలో  కోరికలన్నీ డబ్బు లోకి కన్వర్ట్ అయిపోతున్నాయి. ఎక్కువ డబ్బులు ఉంటే  కోరికలు తీర్చుకోవడం సులభం. అందుకే అందరి లక్ష్యం ఎక్కువ డబ్బు సంపాదించడం అయ్యింది. ఆ లక్ష్య సాధనలో అందరూ బిజీ గా వుండడం తో యుద్ధాలు, హింస కొంత వరకు తగ్గుముఖం పట్టవచ్చు.  

ఇది కేవలం రేన్ గిరార్డ్  ప్రతిపాదించిన అనుకరణ సిద్ధాంతం (Mimetic Theory) కి పరిచయం మాత్రమే. ఈ వ్యాసం కొంతమందిలో నైనా  దీనిపై  మరింత అధ్యయనం చేయాలనే ఆసక్తి కలిగించాలని  ఆశిస్తున్నాను. 

(నండూరి బాల సుబ్రహ్మణ్యం)