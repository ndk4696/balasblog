---
title: దృశ్యకావ్యం-20
date: 2025-02-28T01:07:35.887Z
genre: Music
readTime: 2min
thumbnail: /images/music-drusyakavyam.png
---
<!--StartFragment-->

ప్రశాంతమైన గోదావరీ తీరంలో వున్న కడియం నర్సరీ పువ్వులతోటల్లాంటి ప్రదేశం. ఎక్కడ చూసినా రంగు రంగుల పూలు. చూసేవాడు ఎంత మెటీరియలిస్టిక్ ఫెలో అయినా  గుండెలో ఏదో ఒక మూల నక్కి వున్న చిన్న భావుకత ఎగురుకుంటూ బయటకి వచ్చేసే వాతావరణం. మనసును ఉయ్యాల లూగించే పైరగాలి. ఇక కొంచెం కవితా వాసనలు వున్న వాడైతే కవిత్వం తన్నుకుంటూ వచ్చేస్తుంది. మన హీరో అలాటి వాడే. పువ్వుల తోట చూడగానే పువ్వులపై పాట అలవోక గా వచ్చేసింది. తను కూడా జీవిత మంతా  పువ్వు ల్లాగే నవ్వులు రువ్వుతూ  వుండాలి అన్నాడు. తేనెలూరే ఆ పూవ్వుల కోసం  తాను తేటి గా కొన్నాళ్ళు  వుంటే చాలన్నాడు. తన ప్రియురాలు తన పాటని ఆ తోట లోనే  చాటుగా వుండి వింటోందని తెలియదు హీరో గారికి.

హృద్యంగా సాగే ఈ పాట ఎలాటి హంగులు, ఆర్భాటాలు లేకుండా చిత్రీకరించారు.  మనసు కవి ఆచార్య ఆత్రేయ గారు మనసు పెట్టి వ్రాసిన ఈ పాట కేవలం ఆయన వ్రాసిన తేట తెలుగు పదాల అందాల వల్లే అందరినీ ఆకట్టుకుంటుంది. శ్రావ్యమైన సంగీతం ఆ అందాలకి రాగాలు అద్దింది. నటీ నటులు ఎక్కడా అతి చేయకుండా పాటకి మరింత శోభ చేకూర్చారు. ఈ పాట నచ్చలేదు అన్నవాళ్లు ఇప్పటిదాకా నాకు కనబడ లేదు .  

సరిగ్గా 50 సంవత్సరాల క్రితం వచ్చిన "గాజుల కిష్టయ్య" సినిమా లోని ఈ పాట మరువలేనిది, మరువరానిది. ఇప్పుడు కూడా ఇటువంటి సింపుల్ పాటలు వస్తే అన్న ఆలోచనే  ఎంతో  బాగుంటుంది . ప్రస్తుతానికి ఈ పాట చూసి ఆనందించండి.

Link : https://youtu.be/sLH9noWaUIM

(నండూరి  బాల సుబ్రహ్మణ్యం)

<!--EndFragment-->