---
title: ఆస్కార్ అవార్డు
date: 2023-03-16T12:50:26.294Z
genre: "Life "
readTime: 5 min
thumbnail: /images/chatgpt-image-nov-16-2025-06_09_19-pm.png
---
<!--StartFragment-->

ఆస్కార్ అవార్డు అంటే మనకెంతో గౌరవం,అపురూపం. కానీ అదెప్పుడూ మనకి అందని ద్రాక్షపండే. ఆ సారే మన తెలుగు వాళ్లకు వచ్చింది. వాటికి అర్హులని ఎలా ఎంపిక చేస్తారో, జాతి, దేశ,ప్రాంత ప్రభావాలు వాటిపై ఎలా పని చేస్తాయో మనకు తెలియదు. తీరా ఎన్నికైన పర దేశపు సినిమాలు చూస్తే మనకు నచ్చవు. అందులో అంత గొప్పతనమేముందో అనిపిస్తుంది.

నా చిన్నతనం లో ఓ జానపద సినిమా చూశాను. కాంతారావు రాజ కుమారుడు, కృష్ణ కుమారి రాజ కుమార్తె, రాజనాల మాంత్రికుడు. అన్ని సినిమాల్లోలాగే రాజనాల కాంతారావుని బందీ చేసి అష్టకష్టాలూ పెడుతున్నాడు. కృష్ణ కుమారి అంతఃపురం లో శోకిస్తోంది. ఇంతలో వెనక నుంచి రాజనాల ప్రత్యక్షం - ఆమెను ఎత్తుకు పోడానికి.

అప్పుడు చూశా.. హాల్లో హాహాకారాలు. ఆడ ప్రేక్షకులు అందరూ అరుపులు.. " ఓ లమ్మో! వచ్చేసేడే సచ్చినోడు.. ఓ తల్లీ ఎనక్కి చూడమ్మో...తీసుకు పోతాడే యమ్మా ...... ". ఇక ఆ తర్వాత వాళ్ళు రాజనాలను తిట్టిన తిట్లు, పెట్టిన శాపనార్ధాలు ఇక్కడ రాయదగిన భాష లోవి కావు.

అప్పుడు నవ్వుకున్నా కానీ ఇప్పుడు గుర్తొచ్చినప్పుడల్లా అనిపిస్తుంది. ఒక నటుడికి అంతకు మించిన గొప్ప గౌరవం ఏదీ లేదని. ఒక సామాన్య ప్రేక్షకుణ్ణి ఒక రెండు గంటలపాటు ఆ పాత్రలు నిజంగా ఉన్నాయి అనుకునేంతలా భ్రమింపజేయడం నటనకు పరాకాష్ట. ఒక నటుడి జీవితానికి అదే సార్ధకత. రాజనాల లాంటి వాళ్లకు ఏ బిరుదులూ, అవార్డులు ఇవ్వక పోయినా వారే నిజమైన ఆస్కార్ విజేతలు. ప్రేక్షకుల గుండెల్లో వారి అవార్డులు ఎప్పటికీ భద్రంగా ఉంటాయి.

<!--EndFragment-->